######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/babaafzal/divan/


#META#Header#End#

### || [genre: Gh]
# 1 ای پریشان کرده عمدا زلف عنبربیز را %~% بر دل من دشنه داده غمزه خونریز را
# 2 شد فروزان آتش سودایت اندر جان و دل %~% درفکن در جام بی رنگ آب رنگ آمیز را
# 3 می پیاپی بی محابا ده میندیش از حریف %~% یاد می‌دار این دو بیت گفته دست آویز را
# 4 گر حریفی از دمادم سر بپیجاند رواست %~% بر کف من نه که پور زال به شبدیز را
# 5 جان من می را و قالب خاک را و دل تو را %~% وین سر طناز پر وسواس تیغ تیز را
PageV1P001
### || [genre: Gh]
# 1 در مقامی که رسد زو به دل و جان آسیب %~% نبود جان خردمند ز رفتن به نهیب
# 2 ناشکیبا مشو ار باز گذارد جانت %~% خانه ای را که ز ویران شدنش نیست شکیب
# 3 تن یکی خانه ویرانی و بی سامانی ست %~% نتوان داشت در او جان و روان را به فریب
# 4 گر چه پیوسته جان است تن تیره ولیک %~% شاخ را نیست خبر هیچ ز بویایی سیب
# 5 گر چه از جان به شکوه است و به نیرو هر تن %~% جان نگیرد ز تن تیره به زیبای زیب
# 6 دیده جان خرد است و روشش اندیشه %~% ناید از کوری و کری تنش هیچ آسیب
# 7 چشم جان روشن و بیناست ز نزدیک و ز دور %~% پای اندیشه روان است بر افراز و نشیب
# 8 بی گمان باش خردمند که در راه یقین %~% خردت راست رود با تو گمانت به وریب
PageV1P002
### || [genre: Gh]
# 1 دارم دلی مخاطره جوی بلا پرست %~% سرگشته رای گم شده عقل هوا پرست
# 2 با درد و غم به طبع چو یاری وفا نمای %~% با جان خود به کینه چو خصمی جفا پرست
# 3 سعی‌ام هبا شده است و طلب بیهده از آنک %~% بیهوده جوی شد دل و دیده هوا پرست
# 4 ممکن که من نه آدمی‌ام ز آنکه آدمی %~% یا بت پرست باشد و یا بس خدا پرست
PageV1P003
### || [genre: Gh]
# 1 بگسلم از تو با که پیوندم %~% از تو گر بگسلم به خود خندم
# 2 بخت بیدار یاور من شد %~% ناگهان زی در تو افکندم
# 3 بندها بود بر من اکنون شد %~% دیدن تو کلید هر بندم
# 4 کان اگر کندمی نیافتمی %~% زان تو را یافتم که جان کندم
# 5 کی خبر داشتم ز خود بی تو %~% که چی‌ام یا چه گونه یا چندم
# 6 اگه اکنون شدم ز خود که مرا %~% جاودان با تو بود پیوندم
# 7 لاغر و مرده بودمی و اکنون %~% یال و بازو به جان بیاگندم
# 8 بی تو از تن چه کیسه بردوزم %~% یا ز جان من چه طرف بربندم
# 9 بی تو با ملک جم نه خشنودم %~% با تو باشم به هیچ خرسندم
# 10 دور گردم ز جان و تن شاید %~% دور باد از تو دور نپسندم
PageV1P004
### || [genre: Gh]
# 1 سرگشته وار بر تو گمان خطا برم %~% بی آنکه هیچ راه به چون و چرا برم
# 2 از جان و از تنم نتوانم به شرح گفت %~% کاندر رهت ز هر دو چه مایه بلا برم
# 3 من رخت بینوایی تن بر کجا نهم %~% من جان زینهاری خود را کجا برم
# 4 دانم که در دلی و جدا نیست دل ز تو %~% لیکن به دل چگونه بگو ره فرا برم
# 5 دل نیز گم شده است و ندانم کنون که من %~% بی دل به نزد تو نبرم راه یا برم
# 6 گویند راه بردی از او باز ده نشان %~% آری دهم نشانی از آن لیک تا برم
# 7 در جستن‌ام همیشه که در جست وجوی تو %~% ره زی بقا اگر نبرم زی فنا برم
# 8 من بی تو نیستم من و خود را نیابم ایج %~% گر بر زمین بدارم اگر بر هوا برم
# 9 مگذار نزد خویشم اگر هیچ زین سپس %~% من نام ما و من به صواب و خطا برم
# 10 ما از کجا و من ز کجا ما و من تویی %~% بیهوده چند نام من و نام ما برم
PageV1P005
### || [genre: Gh]
# 1 در آب و گل که آورد آیین جان نهادن %~% بر دوش جان نازک بار گران نهادن
# 2 شاداب شاخ جان را از بوم جاودانی %~% برکندن از چه علت در خاکدان نهادن
# 3 ز آوردن تن و جان با هم چه سود بینی %~% جز درد تن فزودن جر بار جان نهادن
# 4 گوینده سمر را زین حال در خور آید %~% صد قصه جمع کردن صد داستان نهادن
# 5 از داستان و قصه بگذر که غصه باشد %~% پیش گرسنه چندی از هیچ خوان نهادن
# 6 گفت و شنید کم کن گر رهروی که از سر %~% شاید برای توشه چشم و زبان نهادن
# 7 کاری شگرف باشد در ره روش قدم را %~% از سود برگرفتن و اندر زیان نهادن
# 8 گاه بلا به مردی تن در میان فکندن %~% کام و هوای خود را بر یک کران نهادن
# 9 رسمی است عاشقان را هنگام نامرادی %~% از دل کرانه جستن جان در میان نهادن
# 10 در دین عشق هرگز جز رسم پاکبازی %~% دینی توان گرفتن رسمی توان نهادن
# 11 کار تو خواب بینم در راه گاه رفتن %~% پس جرم نارسیدن بر همرهان نهادن
PageV1P006
### || [genre: Gh]
# 1 رنگ از گل رخسار تو گیرد گل خود روی %~% مشک از سر زلفین تو دریوزه کند بوی
# 2 شمشاد ز قدت به خم ای سرو دل آرا %~% خورشید ز رویت دژم ای ماه سخن گوی
# 3 از شرم قدت سرو فرومانده به یک جای %~% وز رشک رخت ماه فتاده به تکاپوی
# 4 با من به وفا هیچ نگشته دل تو رام %~% با انده هجران تو کرده دل من خوی
# 5 ناید سخنم در دل تو ز آنکه به گفتار %~% نتوان ستدن قلعه‌ای از آهن و از روی
# 6 ز آن است گل و نرگس رخسار تو سیراب  %~% کز دیده روان کرده‌ام از مهر تو صد جوی
# 7 تا بوک سزاوار شوی دیدن او را %~% ای دیده تو خود را به هزار آب همی شوی
# 8 ای دل چه شوی تنگ چو در توست نشستن %~% خواهی که ورا یابی در خون خودش جوی
PageV1P007
### || [genre: Q]
# 1 خود را به عقل خویش یکی بر گرای خود %~% تا چیستی و چندی ای مرد پر خرد
# 2 جانی تنی چه گوهری از گوهران همه %~% کار تو دادن است ز هر کار یا ستد
# 3 مار خزنده یا نه ستور دونده‌ای %~% آگه چو عقلی از خود یا بی خبر چو دد
# 4 جر مار و جز ستور نه‌ای گر به خود نه‌ای %~% اندام هفتگانه ات انگار هفتصد
# 5 از مار و از ستور چه برده است مار گیر %~% جز زهر مار بهره و خربنده جز لگد
# 6 هستی تو جاودان نگران سوی دیگران %~% خود ننگری به خود نفسی از تو کی سزد
# 7 چشم تو پوست بیند و بر پوست موی و پشم %~% وز موی و پشم و پوست رسن خیزد و نمد
# 8 گر چه سبد نگاه توان داشتن در آب %~% لیک آب را نگه نتوان داشت در سبد
# 9 تن را به جان اگر چه توان داشتن به پای %~% پایندگی جان به خرد نه به تن بود
# 10 بینش به عقل کن که وجود تو بینش است %~% جانم بدین سخن ز خرد نیست شرم زد
# 11 از عقل توست هر گذرنده بقا پذیر %~% پس جز ز عقل خود ز چه جویی بقای خود
# 12 عقل تو کرد این که عیان است پیش تو %~% احوال هست گشته و کردار نیک و بد
# 13 پیشی گرفته چرخ هزاران هزار دور %~% بنگر که چون به دو تک اندیشه در رسد
PageV1P008
### || [genre: Q]
# 1 گشوده گردد بر تو در حقیقت باز %~% کناره گیر به یکباره از این جهان مجاز
# 2 که در جهان مجاز آن کسی بود پر سود %~% که بی زیان به سرانجام خود رسد ز آغاز
# 3 چو کار آن سری‌ات خود نکو طرازیده است %~% تو این سری به تمنای خویشتن مطراز
# 4 که این جهان فنای است و آن جهان بقا %~% فنا بد است و بقا نیک پس به نیکی یاز
# 5 ز مال و جاه فراغت سعادتی است بزرگ %~% به زر و زور شده غره محنتی است دراز
# 6 عجب تر آنکه چرا از سعادت است گریز %~% به محنت از چه بود خلق را همشه نیاز
# 7 چو کوشش تو به رنجی است برده بیش مکوش %~% چو نازش تو به عمری است رفته بیش متاز
# 8 عروس عقل شود در حجاب جاویدان %~% چو گشت همت پست نیاز و بسته آز
# 9 سپاس و منت جاوید حق تعالی را %~% که داد جان مرا سوی راه خویش جواز
# 10 ز خشم و آز مرا داد امان به صد اکرام %~% ز حرص و کینه به خود خواندم به صد اعزاز
# 11 ضمیر پاک مرا در ره یقین و خرد %~% هزار مشعله داراست در نشیب و فراز
# 12 به رنگ و تنبل جادو چه حاجتم چو نهاد %~% خدای عز وجل در یقین من اعجاز
# 13 کجا به سحر و فسون همتم فرود آید %~% کجا بود که شکار ملخ کند شهباز
# 14 هر آن کسی که مرا کرد نسبتی به دروغ %~% گذشتم از وی ار مفسد است اگر غماز
# 15 که قول و فعل چنین خلق من هزاران بار %~% اگر چه دیدم و بینم کنم فرامش باز
# 16 تو ای ستوده ایام پشت ملت و دین %~% جمال دولت و دین مفخر زمانه ایاز
# 17 ز روی معدلت و راستی و لطف و کرم %~% خلاص بنده بجوی و به کار وی پرداز
# 18 که نیست بنده سزای موکل و زنجیر %~% مباد کز تو چویی ماند او به گرم و گداز
# 19 نه بنده هست سزاوار این گزند و بلا %~% نه این غریب که با من در این غم است انباز
# 20 ندارم از تو من این غم نعم که هست مرا %~% توقع از کرمت صد هزار نعمت و ناز
# 21 گمان مبر که همه خواهش از پی خودست %~% که بنده نیست به آسیب در چنین بد ساز
# 22 ولی ز انده یک خانه طفل کز غمشان %~% به گوش جان من آید ز ناله شان آواز
# 23 چو مرغ خسته دل همگنان ز محنت من %~% به سینه در ز تپیدن همی کند پرواز
# 24 مباد که افکند اندوه سوز و ناله‌اشان %~% جهان مملکت آرمیده در تک و تاز
# 25 ز توست نام تو بر نامه کرم عنوان %~% ز توست عدل تو بر جامه زمانه طراز
# 26 کمند توست به روز مصاف پنجه شیر %~% سنان توست به هنگام حمله یشگ گراز
# 27 تو ای گزیده نژاد از سپهر حادثه زای %~% تو ای ربوده گهر در جهان شعبده باز
# 28 اگر چه کار من و کار مدح توست دراز %~% چو از شنیده نشاید مجاز هم ایجاز
# 29 بزی تو صافی و خالص ز هر بدی چون زر %~% فتاده دشمن جاهت همیشه در دم گاز
# 30 سر حسود تو بی مغز خشک چون گشنیز %~% تن عدوت به صد پرده در نهان چو پیاز
# 31 رفیع جاه تو را جن و انس کرده سجود %~% بلند قدر تو را ماه و مهر برده نماز
PageV1P009
### || [genre: R]
# 1 گر با توام از تو جان دهم آدم را  %~% از نور تو روشنی دهم عالم را 
# 2 چون بی تو شوم قوت آنم نبود %~% کز سینه به کام دل برآرم دم را 
PageV1P010
### || [genre: R]
# 1 اندوه تو دلشاد کند هر جان را  %~% کفر تو دهد تازگی ای ایمان را 
# 2 دل راحت وصل تو مبیناد دمی %~% با درد تو گر طلب کند درمان را
PageV1P011
### || [genre: R]
# 1 دل سیر نشد از کم و از بیش تو را  %~% با آن که منازل است در پیش تو را 
# 2 عذرت نپذیرند گه مرگ از آنک %~% بسیار بگفته اند در پیش تو را 
PageV1P012
### || [genre: R]
# 1 در کار کش این عقل به کار آمده را %~% تا راست کند کار به هم برزده را 
# 2 از نقش خیال در دلت بتکده ایست %~% بشکن بت و کعبه ساز بتکده را
PageV1P013
### || [genre: R]
# 1 بی آن که کس رسد زوری از ما  %~% یا گشت پریشان دل موری از ما
# 2 بی هیچ برآورد به صد رسوایی %~% شوریده سر زلف تو شوری از ما
PageV1P014
### || [genre: R]
# 1  ای دل تو ز هیچ خلق یاری مطلب %~% وز شاخ برهنه سایه داری مطلب
# 2 عزت ز قناعت است و خواری ز طمع %~% با عزت خود بساز و خواری مطلب
PageV1P015
### || [genre: R]
# 1 آبی که به روزگار بندد کیمخت %~% تو گه پسرش نام نهی گاهی دخت
# 2 خانی شد و پندار در او رخت نهاد %~% دیگی شد و امید در او سودا پخت
PageV1P016
### || [genre: R]
# 1 گر بر فلکی به خاک باز آرندت %~% ور بر سر نازی به نیاز آرندت
# 2 فی الجمله حدیث مطلق از من بشنو %~% آزار مجوی تا بنیازارندت
PageV1P017
### || [genre: R]
# 1 باشد که ز اندیشه و تدبیر درست %~% خود را به در اندازم از این واقعه چست
# 2 کز مذهب این قوم ملالم بگرفت %~% هر یک زده دست عجز بر صحبت سست
PageV1P018
### || [genre: R]
# 1 تا گوهر جان در صدف تن پیوست %~% وز آب حیات گوهری صورت بست
# 2 گوهر چو تمام شد صدف را بشکست %~% بر طرف کله گوشه سلطان بنشست
PageV1P019
### || [genre: R]
# 1 ترس اجل و بیم فنا هستی توست %~% ور نه ز فنا شاخ بقا خواهد رست
# 2 تا از دم عیسی شده ام زنده به جان %~% مرگ آمد و از وجود ما دست بشست
PageV1P020
### || [genre: R]
# 1 وی جمله خلق را ز بالا و ز پست %~% آورده به فضل خویش از نیست به هست
# 2 بر درگه عدل تو چه درویش و چه شاه %~% در خانه عفو تو چه هشیار و چه مست
PageV1P021
### || [genre: R]
# 1 معلوم نمی شود چنین از سر دست %~% کاین صورت و معنی ز چه رو در پیوست
# 2 اسرار به جمله گی به نزد هر کس %~% آن گاه شود عیان که صورت بشکست
PageV1P022
### || [genre: R]
# 1 با یار بگفتم به زبانی که مراست %~% کز آرزوی روی تو جانم برخاست
# 2 گفتا: قدمی ز آرزو زآن سو نه %~% کاین کار به آرزو نمی آمد راست
PageV1P023
### || [genre: R]
# 1 ترکیب عناصر ار نگشتی کم و کاست %~% صورت بستی که طبع صورتگر ماست
# 2 بفزود و بکاست تا بدانی ره راست %~% کاین عالم را مصور کامرواست
PageV1P024
### || [genre: R]
# 1 در عین علی هو العلی الاعلی ست %~% در لام علی سر الاهی پیداست
# 2 دریای علی سوره حی قیوم %~% برخوان و ببین که اسم اعظم آن جاست
PageV1P025
### || [genre: R]
# 1 هر نقش که بر تخته هستی پیداست %~% آن صورت آن کس است کان نقش آراست
# 2 دریای کهن چو بر زند موجی نو %~% موجش خوانند و در حقیقت دریاست
PageV1P026
### || [genre: R]
# 1 در کار جهان بیع و شری بر هیچ است %~% نقشی است خوش آدمی ولی بر هیچ است
# 2 زنهار بر این چهار دیوار وجود %~% فارغ ننشینی که بنی بر هیچ است
PageV1P027
### || [genre: R]
# 1 افضل دیدی که هر چه دیدی هیچ است %~% سر تا سر آفاق دویدی هیچ است
# 2 هر چیز که گفتی و شنیدی هیچ است %~% و آن نیز که در کنج خزیدی هیچ است
PageV1P028
### || [genre: R]
# 1 آن کیست که آگاه ز حسن و خرد است %~% آسوده ز کفر و دین و از نیک و بد است
# 2 کارش نه چو جسم و نفس داد و ستد است %~% آگاه بدو عقل و خود آگه به خود است
PageV1P029
### || [genre: R]
# 1 با یک سر موی تو اگر پیوند است %~% بر پای دلت هر سر مویی بند است
# 2 گفتی که رهی دراز دارم در پیش %~% از خود به خود آی دوست بین تا چند است
PageV1P030
### || [genre: R]
# 1  در کوی تو صد هزار صاحب هوس است %~% تا خود به وصال تو که را دسترس است
# 2 آن کس که بیافت دولتی یافت عظیم %~% و آن کس که نیافت داغ نایافت بس است
PageV1P031
### || [genre: R]
# 1 در بادیه عشق دویدن چه خوش است %~% وز خیر کسان طمع بریدن چه خوش است
# 2 گر دست دهد صحبت اهل نفسی %~% دامن ز زمانه در کشیدن چه خوش است
PageV1P032
### || [genre: R]
# 1 سرتاسر آفاق جهان از گل ماست %~% منزلگه نور قدس کلی دل ماست
# 2 افلاک و عناصر و نبات و حیوان %~% عکسی ز وجود روشن کامل ماست
PageV1P033
### || [genre: R]
# 1 هر کار که هست در جهان پیشه ماست %~% هر شیر دلی که هست در بیشه ماست
# 2 از ما مگذر که چون ببینی به یقین  %~% زان خرم و خوب تر در اندیشه ماست
PageV1P034
### || [genre: R]
# 1 اول ز مکونات عقل و جان است %~% و اندر پی او نه فلک گردان است
# 2 زین جمله چو بگذری چهار ارکان است %~% پس معدن و پس نبات و پس حیوان است
PageV1P035
### || [genre: R]
# 1 تا گردش گردون فلک تابان است %~% بس عاقل بی هنر که سرگردان است
# 2 تو غره مشو ز شادی ای گر داری %~% در هر شادی هزار غم پنهان است
PageV1P036
### || [genre: R]
# 1 من آن گهرم که عقل کل کان من است %~% و این هر دو جهان دو رکن از ارکان من است
# 2 کونین و مکان و ماورا زنده به اوست %~% من جان جهانم نه جهان جان من است
PageV1P037
### || [genre: R]
# 1 چرخ فلکی خرقه نه توی من است %~% ذات ملکی نتیجه خوی من است
# 2 سر ازل و ابد که گوش تو شنید %~% رمزی ز حدیث کهنه و نوی من است
PageV1P038
### || [genre: R]
# 1 هرگز بت من روی به کس ننموده است %~% و این گفت و شنود خلق بر بیهوده است
# 2 و آن کس که بتم را به سزا بستوده است %~% او هم به حکایت ز کسی بشنوده است
PageV1P039
### || [genre: R]
# 1 هر نفس که او درد ز درمان دانست %~% دشخوار خرد تواند آسان دانست
# 2 چیزی که وجود آن نیابی در خود %~% بیرون ز خود از چه روی بتوان دانست
PageV1P040
### || [genre: R]
# 1 بر سیر اگر نهاده ای دل ای دوست %~% چون سیر به یک بار برون آی از پوست
# 2 زنهار مگرد گرد این راه مخوف %~% تا همچو پیاز خاطرت تو بر تو ست
PageV1P041
### || [genre: R]
# 1 سمع و بصر و زبان و دستم همه اوست %~% من نیستم و هستی هستم همه اوست
# 2 این هستی موهوم خیالی است صریح %~% زین هستی موهوم چو رستم همه اوست
PageV1P042
### || [genre: R]
# 1 راه ازل و ابد زبان و سر توست %~% و آن در که کسی نسفت در کشور توست
# 2 چیزی چه طلب کنی که گم کرده نه ای %~% از خود بطلب که نقد تو در بر توست
PageV1P043
### || [genre: R]
# 1 گر تخم برومند نشد کشته توست %~% ور جامه پسندیده نشد رشته توست
# 2 گر ز آن که تو را پای فرو رفت به گل %~% از کس تو منال کاین گل آغشته توست
PageV1P044
### || [genre: R]
# 1 در هر برزن که بنگرم آشوبی ست %~% آشوب شکنجه ای و زخم چوبی ست
# 2 تا پاک کنند گیتی از یک دیکر %~% هر ریش که هست بر زنخ جارویی ست
PageV1P045
### || [genre: R]
# 1 چندین غم مال و حسرت دنیا چیست %~% هرگز دیدی کسی که جاوید بزیست
# 2 این یک نفسی که در تنت عاریتی ست %~% با عاریتی عاریتی باید زیست
PageV1P046
### || [genre: R]
# 1 من من نی ام آن کس که منم گوی که کیست %~% خاموش منم در دهنم گوی که کیست
# 2 سر تا قدمم نیست به جز پیرهنی %~% آن کس که منش پیرهنم گوی که کیست
PageV1P047
### || [genre: R]
# 1 گفتم که مگر تخم هوس کاشتنی ست %~% نه نه غلطم که جمله بگذاشتنی ست
# 2 بگذاشتنی ست هر چه در عالم هست %~% الا عزت که آن نگه داشتنی ست
PageV1P048
### || [genre: R]
# 1 عشق تو ز هر بی خبری خالی نیست %~% درد تو ز هر بی بصری خالی نیست
# 2 هر چند که در خلق جهان می نگرم %~% سودای تو از هیچ سری خالی نیست
PageV1P049
### || [genre: R]
# 1 احداث زمانه را چو پایانی نیست %~% و احوال جهان را سر و سامانی نیست
# 2 چندین غم بیهوده به خود راه مده %~% کاین مایه عمر نیز چندانی نیست
PageV1P050
### || [genre: R]
# 1 آن کس که درون سینه را دل پنداشت %~% گامی دو نرفته جمله را حاصل پنداشت
# 2 علم و ورع و زهد و تمنا و طلب %~% این جمله رهند خواجه منزل پنداشت
PageV1P051
### || [genre: R]
# 1 ای در طلب آن که لقا خواهی یافت  %~% وقتی دگر از فوق سما خواهی یافت
# 2 با توست خدا و عرش اعظم دل توست %~% با خود چو نیابی اش کجا خواهی یافت
PageV1P052
### || [genre: R]
# 1 راهی ست دراز و دور می باید رفت %~% آنجات اگر مراد برناید رفت
# 2 تن مرکب توست تا به جایی برسی %~% تو مرکب تن شوی کجا شاید رفت
PageV1P053
### || [genre: R]
# 1 آرام منا کجاست آرامگه ات %~% ره سوی تو کو که سوی من باد رهت
# 2 زین روی که مه به شب بود روز رهی %~% شب گشت در آرزوی روی چو مهت
PageV1P054
### || [genre: R]
# 1 بر خود چه نهی رنج در این جای سه پنج %~% چون پای یقین نهاده ای بر سر گنج
# 2 بنشین به تأنی و بر آسا از رنج %~% و آن گنج به معیار خرد بر خود سنج
PageV1P055
### || [genre: R]
# 1 هستی تو سزای این و صد چندین رنج %~% تا با تو که گفت کاین همه بر خود سنج
# 2 از خوردن و خواستن بر آسا و بباش %~% و آرام گزین که خفته ای بر سر گنج
PageV1P056
### || [genre: R]
# 1 ای کرده فریبنده جهانت گستاخ %~% می آیی و می روی در او پهن و فراخ
# 2 گوی نرسد مرگ به من چون نرسد %~% نه پای وی آبله نه کفشش سوراخ
PageV1P057
### || [genre: R]
# 1  عمر تو اگر افزون شود از پانصد %~% افسانه شوی عاقبت از روی خرد
# 2 باری چو فسانه می شوی ای بخرد %~% افسانه نیک شو نه افسانه بد
PageV1P058
### || [genre: R]
# 1 چون درد توام در این دل ریش افتاد %~% بیگانگی ام نخست بر خویش افتاد
# 2 چون دیده به جستجوی رویت برخاست %~% از آرزوی تو اشک در پیش افتاد
PageV1P059
### || [genre: R]
# 1 دل نعره زنان ملک جهان می طلبد %~% پیوسته وجود جاودان می طلبد
# 2 مسکین خبرش نیست که صیاد اجل %~% پی بر پی او نهاده جان می طلبد
PageV1P060
### || [genre: R]
# 1 غم با لطف تو شادمانی گردد %~% عمر از نظر تو جاودانی گردد
# 2 گر باد به دوزخ برد از کوی تو خاک %~% آتش همه آب زندگانی گردد
PageV1P061
### || [genre: R]
# 1 عشق تو مرا زنده جاویدان کرد %~% سودای توام بی سر و بی سامان کرد
# 2 لطف و کرم تو جسم را چون جان کرد %~% در خاک عمل بهتر از این نتوان کرد
PageV1P062
### || [genre: R]
# 1 در عشق تو جان بوالهوس می میرد %~% چون شعله ز انبوهی خس می میرد
# 2 روزی که دلم به طره بستی گفتم %~% کاین مرغ آخر در این قفس می میرد
PageV1P063
### || [genre: R]
# 1 یاد تو کنم دلم چنان برخیزد %~% که امید به کلی از جهان برخیزد
# 2 آیا بودا که از میان من و تو %~% ما بین فراق از میان بر خیزد
PageV1P064
### || [genre: R]
# 1 چندان برو این ره که دویی برخیزد %~% گر هست دویی به رهروی برخیزد
# 2 تو او نشوی ولی اگر جهد کنی %~% جایی برسی کز تو تویی برخیزد
PageV1P065
### || [genre: R]
# 1 دنیا مطلب تا همه دین ات باشد %~% دنیا طلبی نه آن نه این ات باشد
# 2 بر روی زمین زیر زمین وار بزی %~% تا زیر زمین روی زمین ات باشد
PageV1P066
### || [genre: R]
# 1 از شبنم عشق خاک آدم گل شد %~% صد فتنه و شور در جهان حاصل شد
# 2 چون نشتر عشق بر رگ روح زدند %~% یک قطره فرو چکید و نامش دل شد
PageV1P067
### || [genre: R]
# 1 تا داروی او درد مرا درمان شد %~% پستیم بلندی شد و کفر ایمان شد
# 2 جان و دل و تن هر سه حجاب ره بود %~% تن دل شد و دل جان شد و جان جانان شد
PageV1P068
### || [genre: R]
# 1 صاحب نظران که آینه یک دگراند %~% چون آینه از هستی خود بی خبراند 
# 2 گر روشنی ای می طلبی آینه وار %~% در خود منگر تا همه در تو نگرند
PageV1P069
### || [genre: R]
# 1 مردان رهت که سر معنی‌دان اند %~% از دیده کوته نظران پنهان اند
# 2 این طرفه تر است هر که حق را بشناخت %~% مؤمن شد و خلق کافرش می‌خوانند
PageV1P070
### || [genre: R]
# 1 مردان رهت واقف اسرار تواند %~% باقی همه سرگشته پرگار تواند
# 2 هفتاد و دو ملت همه در کار تواند %~% تو با همه و همه طلبکار تو اند
PageV1P071
### || [genre: R]
# 1 آنان که ز معبود خبر یافته اند %~% از جمله کائنات سر تافته اند
# 2 دریوزه همی کنم ز مردان نظری %~% مردان همه از قرب نظر یافته اند
PageV1P072
### || [genre: R]
# 1 در مصطبه عمر ز بد نامی چند %~% عاجز شده از سر زنش عامی چند
# 2 کو قوت پایی که مرا گیرد دست %~% تا پیش اجل باز روم گامی چند
PageV1P073
### || [genre: R]
# 1 تا حا و دو میم و دال نامت کردند %~% عرش و فلک و کعبه مقامت کردند
# 2 اکنون که به رهبری تمامت کردند %~% سرتاسر آفاق به نامت کردند
PageV1P074
### || [genre: R]
# 1 آن ها که زمین زیز قدم ها فرسودند %~% وندر طلبش هر دو جهان پیمودند
# 2 آگاه نمی شوم که ایشان هرگز %~% زین حال چنانکه هست آگه بودند
PageV1P075
### || [genre: R]
# 1 ناکرده دمی آن چه تو را فرمودند %~% خواهی که چنان شوی که مردان بودند
# 2 تو راه نرفته ای از آن ننمودند %~% ور نه که زد این در که درش نگشودند
PageV1P076
### || [genre: R]
# 1 آنان که مقیم حضرت جانان اند %~% یادش نکنند و بر زبان کم رانند
# 2 و آنان که مثال نای باد انبان اند %~% دورند از او از آن به بانگش خوانند
PageV1P077
### || [genre: R]
# 1 برخیز که عاشقان به شب راز کنند %~% گرد در و بام دوست پرواز کنند
# 2 هر جا که دری بود به شب در بندند %~% الا در عاشقان که شب باز کنند
PageV1P078
### || [genre: R]
# 1 هفتاد و دو فرقه در رهت می‌پویند %~% هر یک سخنان مختلف می‌جویند
# 2 سررشته حق به دست یک طایفه است %~% باقی به خوش آمد سخنی می‌گویند
PageV1P079
### || [genre: R]
# 1 از هستی خود چو بی خبر خواهم بود  %~% این جا بدنم هیچ نمی دارد سود
# 2 زین مزبله زود رخت بر باید بست %~% وز ننگ وجود تا عدم رفتن زود
PageV1P080
### || [genre: R]
# 1 ای ذات تو در دو کون مقصود وجود %~% نام تو محمد و مقامت محمود
# 2 دل بر لب دریای شفاعت بستم %~% زان روی روان می کنم از دیده دو رود
PageV1P081
### || [genre: R]
# 1 عشق از ازل است و تا ابد خواهد بود  %~% جوینده عشق بی عدد خواهد بود
# 2 فردا که قیامت آشکارا گردد %~% هر دل که نه عاشق است رد خواهد بود
PageV1P082
### || [genre: R]
# 1 تا روی زمین و آسمان خواهد بود %~% حیوان و نبات هر دوان خواهد بود
# 2 تا چرخ و سراسر اختران سیر کنند %~% نقد تو خلاصه جهان خواهد بود
PageV1P083
### || [genre: R]
# 1 گر ملک تو مصر و شام و چین خواهد بود %~% و آفاق تو را زیر نگین خواهد بود 
# 2 خوش که عاقبت نصیب من و تو  %~% ده گز کفن و دو گز زمین خواهد بود
PageV1P084
### || [genre: R]
# 1 سرگشته تو عقل بسی خواهد بود %~% بی آن که به تو دسترسی خواهد بود
# 2 زین تیره مغاک دستگیر دل من %~% هم نور تو باشد ار کسی خواهد بود
PageV1P085
### || [genre: R]
# 1 کوتاه کنم قصه که بس مشکل بود %~% آرنده نامه هم بس مستعجل بود
# 2 پروای نوشتن بسی نیز نداشت %~% دستم که گهی بر سر و گر بر دل بود
PageV1P086
### || [genre: R]
# 1 ای خواجه اگر کار به کامت نبود %~% یا خطبه جاوید به نامت نبود
# 2 خوش باش و مخور غصه که گر دار جهان %~% ملکت شود از حرص تمامت نبود
PageV1P087
### || [genre: R]
# 1 درویش کسی بود که نامش نبود %~% گامی که نهد مراد و کامش نبود
# 2 در آتش فقر اگر بسوزد شب و روز  %~% هرگز طمع پخته و خامش نبود
PageV1P088
### || [genre: R]
# 1 هر دیده که او عطای حق دیده بود %~% سر تا قدمش ز نور حق دیده بود 
# 2 زنهار تو دید هر کسی دیده مخوان %~% آن دیده بود که حق در او دیده بود 
PageV1P089
### || [genre: R]
# 1 ای ذات منزهت مبرا ز وجود %~% بر خاک در تو کرده ارواح سجود
# 2 چون قطره شبنم است بر برگ گلی %~% از راه عدم هر آن چه آید به وجود
PageV1P090
### || [genre: R]
# 1 ای ذات تو سر دفتر اسرار وجود %~% نقش صفتت بر در و دیوار وجود
# 2 در پرده کبریا نهان گشته ز خلق %~% بنشسته عیان بر سر بازار وجود
PageV1P091
### || [genre: R]
# 1 هر گه که دلم با غمت انباز شود  %~% صد در ز طرب بر رخ من باز شود
# 2 به زان نبود که جان فدای تو کنم  %~% تیهو چو فدای باز شود باز شود
PageV1P092
### || [genre: R]
# 1 تا دل ز علایق جهان حر نشود %~% هرگز صدف وجود پر در نشود
# 2 پر می نشود کاسه سرها از عقل %~% هر کاسه که سر نگون بود پر نشود
PageV1P093
### || [genre: R]
# 1 از رفته قلم هیچ دگرگون نشود %~% وز خوردن غم به جز جگر خون نشود
# 2 هان تا جگر خویش به غم خون نکنی %~% هر ذره هر آن چه هست افزون نشود
PageV1P094
### || [genre: R]
# 1 رو دیده بدوز تا دلت دیده شود %~% زان دیده جهان دگرت دیده شود
# 2 گر تو ز سر پسند خود برخیزی %~% احوال تو سر به سر پسندیده شود
PageV1P095
### || [genre: R]
# 1 می‌زن نفسی کاین دم از او می‌زاید %~% وین دم دم ماست گر تو را می‌شاید
# 2 گر در یابی زنده بمانی جاوید %~% ور نه دم ماست هم به ما می‌آید
PageV1P096
### || [genre: R]
# 1  سیر آمده ای ز خویشتن می باید %~% برخاسته ای ز جان و تن می باید
# 2 در هر منزل هزار بند افزون است %~% زین گرم روی بند شکن می باید 
PageV1P097
### || [genre: R]
# 1 رو خانه برو که شاه ناگاه آید %~% ناگاه به نزد مرد آگاه آید
# 2 خرگاه وجود را از خود خالی کن %~% چون پاک شود شاه به خرگاه آید
PageV1P098
### || [genre: R]
# 1 ای از همه آزرده بی آزار گذر %~% وای مست فریب بوده هشیار گذر
# 2 آرامگه نهنگ مرگ است دهنت %~% بر خوابگه نهنگ بیدار گذر
PageV1P099
### || [genre: R]
# 1 یا رب ز کرم بر من دل ریش نگر %~% وی محتشما بر من درویش نگر
# 2 خود می دانم لایق درگاه نی ام %~% بر من منگر بر کرم خویش نگر
PageV1P100
### || [genre: R]
# 1 ای از تو فتاده عالمی در شر و شور %~% فارغ شده غنی و مردم همه عور
# 2 تو با همه در حدیث و گوش همه کر %~% تو با همه در حضور و چشم همه کور
PageV1P101
### || [genre: R]
# 1 زنهار در آن کوش که در زیر سپهر %~% با هیچ کس‌ات هیچ نپیوندد مهر
# 2 تا بو که از این هزاهزکون و فساد %~% بیرون شدنیت زود بنماید چهر
PageV1P102
### || [genre: R]
# 1 عمر از پی افزون زر کاسته گیر %~% صد گنج زر از رنج تن آراسته گیر
# 2 پس بر سر آن گنج چو بر صحرا برف %~% روزی دو سه بنشسته و برخاسته گیر
PageV1P103
### || [genre: R]
# 1 دانی که چرا زنند این طبلک باز %~% تا گم شده‌گان به راه باز آیند باز 
# 2 دانی که چرا دوخته اند دیده باز %~% تا باز به قدر خود کند دیده فراز
PageV1P104
### || [genre: R]
# 1 در هستی کون خویش مردم ز آغاز %~% با خلق جهان و با جهان است انباز
# 2 وآنگه ز جهان و هر چه هست اندر وی  %~% آگه شود و همه به او گردد باز
PageV1P105
### || [genre: R]
# 1 تاریک شد از هجر دل افروزم روز %~% شب نیز شد از آه جهان سوزم روز
# 2 شد روشنی از روز و سیاهی ز شبم %~% اکنون نه شبم شب است نه روزم روز
PageV1P106
### || [genre: R]
# 1 ای خواجه تو خود چه دیده‌ای باش هنوز %~% زین ره به کجا رسیده‌ای باش هنوز
# 2 زآن جرعه کز آن سپهر سرگردان شد %~% یک قطره تو کی چشیده‌ای باش هنوز
PageV1P107
### || [genre: R]
# 1 تا کی باشی ز عافیت در پرهیز %~% با خلق به آشتی و با خود به ستیز
# 2 ای خفته بی خبر اگر مرده نه‌ای %~% روز آمد و رفت تا به کی خسبی خیز!
PageV1P108
### || [genre: R]
# 1  بیرون ز چهار عنصر و پنج حواس %~% از شش جهت و هفت خط و هشت اساس
# 2 سری است نهفته در میان خانه جان %~% کان را نتوان یافت به تقلید و قیاس
PageV1P109
### || [genre: R]
# 1 تا چند روی از پی تقلید و قیاس %~% بگذر ز چهار اسم و از پنج حواس
# 2 گر معرفت خدای خود می طلبی %~% در خود نگر و خدای خود را بشناس
PageV1P110
### || [genre: R]
# 1 در خرقه چه پیچی ار نه ای شاه شناس %~% کز خرقه نه امید فزاید نه هراس
# 2 خز برکنی از کرم و بپوشی که لباس %~% چون پوشش تن بود چه دیبا چه پلاس
PageV1P111
### || [genre: R]
# 1 ز افسانه گری ای دل دانش نشناس %~% پیوسته قرین شک ندیم وسواس
# 2 تا تو تهی از عقل و پر از پنداری %~% فربه نه‌ای از فریب داری آماس
PageV1P112
### || [genre: R]
# 1 هان ای دل بد زهره ز شمشیر مترس %~% بفشار قدم ز حمله شیر مترس
# 2 در ساحت این زمانه عاریتی %~% ز اقبال مشو شاد و ز ادبیر مترس
PageV1P113
### || [genre: R]
# 1  بالا مطلب ز هیچ کس بیش مباش %~% چون مرهم نرم باش چون نیش مباش
# 2 خواهی که ز هیچ کس به تو بد نرسد %~% بدخواه و بدآموز و بداندیش میاش
PageV1P114
### || [genre: R]
# 1 واپس منگر دمی و در پیش مباش %~% با خویش مباش و خالی از خویش مباش
# 2 خواهی که غریق بحر توحید شوی %~% مشنو منگر میندیش مباش
PageV1P115
### || [genre: R]
# 1  ای دل چو طربناک نه‌ای شادان باش %~% جرم تو ز دانش است رو نادان باش
# 2 خواهی نروی ز دست و با خود باشی %~% مانند پری ز آدمیان پنهان باش
PageV1P116
### || [genre: R]
# 1 کو دل که بداند نفسی اسرارش  %~% کو گوش که بشنود دمی گفتارش
# 2 معشوق جمال می‌نماید شب و روز %~% کو دیده که بر خورد از آن دیدارش
PageV1P117
### || [genre: R]
# 1 غم چند خوری ز کار نا آمده پیش %~% رنج است نصیب مردم دوراندیش
# 2 خوش باش و جهان تلخ مکن در بر خویش %~% کز خوردن غم قضا نگردد کم و بیش
PageV1P118
### || [genre: R]
# 1  زین تابش آفتاب و تاریکی میغ %~% زین بیهده زندگانی مرگ آمیغ
# 2 با خویشتن آی تا نباشی باری %~% نه بوده به افسوس و نه رفته به دریغ
PageV1P119
### || [genre: R]
# 1 جان می بردم به سوی آن عالم پاک %~% تن می کشیدم به سوی این توده خاک
# 2 روزی بینی پیرهن تن شده چاک %~% جان گفته مرا انعم الله مساک
PageV1P120
### || [genre: R]
# 1 گر فضل کنی ندارم از عالم باک %~% ور قهر کنی شوم به یک بار هلاک
# 2 روزی صد بار گویم ای صانع پاک %~% مشتی خاکم چه آید از مشتی خاک
PageV1P121
### || [genre: R]
# 1 روزی که برند این تن پر آز را به خاک %~% وین قالب پرورده به صد ناز به خاک
# 2 روح از پی من نعره زنان خواهد گفت %~% خاک کهن است می رود باز به خاک
PageV1P122
### || [genre: R]
# 1 ای از تو همیشه کار پندار به برگ %~% در گوش تو هر زمان همی گوید مرگ
# 2 کای برشده بر هوا ز گرمی چو بخار %~% باز آی به خاک سرد گشته چو تگرگ
PageV1P123
### || [genre: R]
# 1  ای عمر عزیز داده بر باد از جهل %~% وز بی‌خبری کار اجل داشته سهل
# 2 اسباب دو صد ساله سگالیده به پیش %~% نا یافته از زمانه یک ساعت مهل
PageV1P124
### || [genre: R]
# 1  دری که من از میان جان یافته‌ام %~% تا ظن نبری که رایگان یافته‌ام
# 2 شب های دراز من به امید وصال %~% جان داده‌ام و بهای آن یافته‌ام
PageV1P125
### || [genre: R]
# 1 معشوقه عیان بود نمی دانستم %~% با ما به میان بود نمی دانستم
# 2 گفتم به طلب مگر به جایی برسم %~% خود تفرقه آن بود نمی دانستم
PageV1P126
### || [genre: R]
# 1 از نه پدر و چهار مادر زادم %~% از هفت و دو و سه مستمند و شادم
# 2 پنج اصلم و در خانه شش بنیادم %~% من در کف این گروه چون افتادم
PageV1P127
### || [genre: R]
# 1  من مهر تو در میان جان ننهادم %~% تا مهر تو بر سر زبان ننهادم
# 2 تا دل ز همه جهان کرانه نگرفت %~% با او سخن تو در میان ننهادم 
PageV1P128
### || [genre: R]
# 1 در جستن جام جم جهان پیمودم %~% روزی ننشستم و شبی نغنودم
# 2 ز استاد چو وصف جام جم پرسیدم %~% آن جام جهان نمای جم من بودم
PageV1P129
### || [genre: R]
# 1 آزردن خلق کافری پندارم %~% وز خلق جهان همین طمع می دارم
# 2 می کوشم تا ز من نیازارد کس %~% تدبیرم چیست تا ز کس نازارم
PageV1P130
### || [genre: R]
# 1  تا ظن نبری کز آن جهان می ترسم %~% وز مردن و از کندن جان می ترسم
# 2 چون مرگ حق است من چرا ترسم از او %~% چون نیک نزیستم از آن می ترسم
PageV1P131
### || [genre: R]
# 1 از عشق تو بهره نیست جز سرزنشم %~% بی آنکه به جای هیچ کس بد کنشم
# 2 هر چیز که ناخوش است این زندگی‌ام %~% چون از پی توست من بدان خوش منشم
PageV1P132
### || [genre: R]
# 1 از هر چه در این ملک نی‌ام کم بیشم %~% از حاشیه بیگانه و با شه خویشم
# 2 نه بیم شناسم نه امید اندیشم %~% بی آنکه روم ز هر رونده پیشم 
PageV1P133
### || [genre: R]
# 1 من با تو نظر از سر هستی نکنم %~% اندیشه ز بالا و ز پستی نکنم
# 2 می‌بینم و می‌پرستم از روی یقین %~% خود بینی و خویشتن پرستی نکنم
PageV1P134
### || [genre: R]
# 1 از روی تو شاد شد دل غمگینم %~% من چون رخ تو به دیگری بگزینم
# 2 در تو نگرم صورت خود می یابم %~% در خود نگرم همه تو را می بینم
PageV1P135
### || [genre: R]
# 1  دنیا چو رباط و ما در او مهمانیم %~% تا ظن نبری که ما در او می‌مانیم
# 2 در هر دو جهان خدای می‌ماند و بس %~% باقی همه کل من علیها فان‌ایم 
PageV1P136
### || [genre: R]
# 1 با یاد جلال در بیابان رفتیم %~% وز عالم تن به عالم جان رفتیم
# 2 عمری شب و روز در تفکر بودیم %~% سرگشته برآمدیم و حیران رفتیم
PageV1P137
### || [genre: R]
# 1 زان پیش که ما طفیل آدم بودیم %~% در خلوت خاص هر دو محرم بودیم
# 2 بی منت عین و شین و قاف اندر گل %~% معشوقه و عشق هر دو با هم بودیم
PageV1P138
### || [genre: R]
# 1 یا رب چو بخوانی ام اطعنا گویم %~% فرمان تو را به جان سمعنا گویم
# 2 بر من تو به فضل اگر غفرنا گویی %~% من آیم و ربنا ظلمنا گویم
PageV1P139
### || [genre: R]
# 1 تخمی است خرد که جان از او رست و روان %~% بار و بر و برگش آخشیج و حیوان
# 2 از تخم غرض بر است و بر هست همان %~% آباد بر آن بر که ز تخم است نشان
PageV1P140
### || [genre: R]
# 1 حیوان ز نبات است و نبات از ارکان %~% ارکان اثر گردش چرخ گردان
# 2 چرخ است به نفس قائم و نفس به عقل %~% عقل است فروغ نور مهر یزدان
PageV1P141
### || [genre: R]
# 1 جایی که مقام نیست‌ات مرحله دان %~% وین عمر پر آفت و بلا را تله دان
# 2 چون بر تنت از حدوث مردم حدث ا‌ست %~% جای حدث حدوثه را مزبله دان
PageV1P142
### || [genre: R]
# 1 از فضل چه حاصل است جز جان خوردن %~% افسوس افضل که فضل نتوان خوردن
# 2 نان پاره چو در دست سگان است امروز %~% از دست سگان نمی توان نان خوردن
PageV1P143
### || [genre: R]
# 1 یا رب چه خوش است بی دهان خندیدن %~% بی منت دیده خلق عالم دیدن
# 2 بنشین و سفر کن که به غایت نیکوست %~% بی زحمت پا گرد جهان گردیدن
PageV1P144
### || [genre: R]
# 1 یک سو پسرت نشسته و یک سو زن %~% این جمله به هم بگذار و بر یک سو زن
# 2 عیسی نتوانست بر افلاک رسید %~% تا داشت ز اسباب جهان یک سوزن
PageV1P145
### || [genre: R]
# 1  در ظلم به قول هیچ کس کار مکن %~% با خلق به خلق گوی و آزار مکن
# 2 فردا گویی: من چه کنم او می گفت: %~% این از تو بنشوند زنهار مکن!
PageV1P146
### || [genre: R]
# 1 اندر ره حق تصرف آغاز مکن %~% چشم بد خود به عیب کس باز مکن
# 2 سر همه بندگان خدا می داند  %~% در خود نگر و فضولی راز مکن
PageV1P147
### || [genre: R]
# 1 با خلق به خلق زندگانی می کن %~% نیکی همه عمر تا توانی می کن
# 2 کام همه را بر آر از دست و زبان %~% و آنگه بنشین و کامرانی می کن
PageV1P148
### || [genre: R]
# 1 گویند کز این جهان مگر شادم من  %~% یا خود ز عدم برای این زادم من
# 2 مقصود من از هر دو جهان وصل تو بود %~% ور نه ز وجود و عدم آزادم من
PageV1P149
### || [genre: R]
# 1 بر سیر اگر نهاده ای دل اکنون %~% از پوشش و قوت خود مجو هیچ افزون
# 2 خاری که ز امید خلد در پایت %~% خالی می‌کن به سوزن فکر برون
PageV1P150
### || [genre: R]
# 1 دل مغز حقیقت است و تن پوست ببین %~% در کسوت روح صورت دوست ببین
# 2 هر چیز که آن نشان هستی دارد  %~% یا سایه نور اوست یا اوست ببین
PageV1P151
### || [genre: R]
# 1 دشت از مجنون که لاله می روید از او %~% ابر از دهقان که ژاله می روید از او
# 2 طوبی و بهشت و جوی شیر از زاهد %~% ما و دلکی که ناله می روید از او
PageV1P152
### || [genre: R]
# 1 ای تاج لعمرک ز شرف بر سر تو %~% وی قبله عالمین ز خاک در تو
# 2 در خطه کون و هر کجا سلطانی ست %~% بر خط تو سر نهاد و شد چاکر تو
PageV1P153
### || [genre: R]
# 1 گر خلوت و عزلت است سرمایه تو %~% هرگز به ضلالت نرسد پایه تو
# 2 مانند هما مجرد آ تا بینی %~% ارباب سعادت همه در سایه تو
PageV1P154
### || [genre: R]
# 1 افضل تو به هر حال مغرور مشو %~% پروانه صفت به گرد هر نور مشو
# 2 از خود بینی‌ست کز خدا دور شوی %~% نزدیک خود آ و از خدا دور مشو
PageV1P155
### || [genre: R]
# 1 ای دل ز غم جهان که گفتت خون شو %~% یا ساکن عشوه خانه گردون شو
# 2 دانی چه کنی چو نیست سامان مقام %~% انگار درون نیامدی بیرون شو
PageV1P156
### || [genre: R]
# 1 افضل در دل می زنی آخر دل کو %~% عمری ست که راه می روی منزل کو
# 2 شرمت بادا ز خلوت و خلوتیان %~% هفتاد و دو چله داشتی حاصل کو
PageV1P157
### || [genre: R]
# 1 دنیا به مراد رانده گیر آخر چه %~% وین نامه عمر خوانده گیر آخر چه
# 2 گیرم که به کام دل بمانی صد سال %~% صد سال دگر بمانده گیر آخر چه
PageV1P158
### || [genre: R]
# 1 ای پای شرف بر سر افلاک زده %~% وی دم همه از خلعت لولاک زده
# 2 و آنگه به سرانگشت ارادت یک شب %~% درع قصب ماه فلک چاک زده
PageV1P159
### || [genre: R]
# 1 ای دل به چه غم خوردنت آمد پیشه %~% وز مرگ چه ترسی چو درخت از تیشه
# 2 گر زانکه به ناخوشی برندت زینجا %~% خوش باش که رستی ز هزار اندیشه
PageV1P160
### || [genre: R]
# 1 گر مغز همه بینی و گر پوست همه %~% هان تا نکنی کج نظری کوست همه
# 2 تو دیده نداری که درو در نگری %~% ورنه ز سرت تا به قدم اوست همه
PageV1P161
### || [genre: R]
# 1 ای لطف تو در کمال بالای همه %~% وی ذات تو از علوم دانای همه
# 2 بینی بد و نیک و همه پیدا و نهان %~% چون دیده صنع توست بینای همه
PageV1P162
### || [genre: R]
# 1 مستم به خرابات ولی از می نه %~% نقلم همه نقل است و حریفم شئ نه
# 2 در گوشه خلوتم نشان پی نه %~% اشیا همه در من و من در وی نه
PageV1P163
### || [genre: R]
# 1 رندی باید ز شهر خود تاخته‌ای %~% بنیاد وجود خود برانداخته‌ای
# 2 زین نادره‌ای سوخته‌ای ساخته‌ای %~% و آنگه به دمی هر دو جهان باخته‌ای
PageV1P164
### || [genre: R]
# 1 این نیست جهان جان که پنداشته ای %~% وین نیست ره وصل که برداشته ای
# 2 آن چشمه که خضر خورد از او آب حیات %~% در منزل توست لیک انباشته ای
PageV1P165
### || [genre: R]
# 1 گر دریابی که از کجا آمده‌ای %~% وز بهر چه وز بهر چرا آمده‌ای
# 2 گر بشناسی به اصل خود بازرسی %~% ور نه چو بهایم به چرا آمده‌ای
PageV1P166
### || [genre: R]
# 1 ای عین بقا در چه بقایی که نه‌ای %~% در جای نه‌ای کدام جائی که نه‌ای
# 2 ای ذات تو از جا و جهت مستغنی %~% آخر تو کجانی و کجائی که نه‌ای
PageV1P167
### || [genre: R]
# 1 ای آن که شب و روز خدا می طلبی %~% کوری گرش از خویش جدا می طلبی
# 2 حق با تو به صد زبان همی گوید راز: %~% سر تا قدمت منم که را می طلبی
PageV1P168
### || [genre: R]
# 1 ای صوفی صافی که خدا می‌طلبی %~% او جای ندارد ز کجا می‌طلبی
# 2 گر زانکه شناسی اش چرا می خواهی %~% ور زانکه ندانی اش که را می‌طلبی
PageV1P169
### || [genre: R]
# 1 دعوی به سر زبان خود وابستی %~% در خانه هزار بت یکی نشکستی
# 2 گویی به یک قول شهادت رستم %~% فردات کند خمار کامشب مستی
PageV1P170
### || [genre: R]
# 1 از معدن خویش اگر جدا افتادی %~% آخر بنگر که خود کجا افتادی
# 2 در خانه خود خدای را گم کردی %~% زان در ره خانه خدا افتادی
PageV1P171
### || [genre: R]
# 1 مردی باید بلند همت مردی %~% زین تجربه دیده ای خرد پروردی
# 2 کو را به تصرف اندرین عالم خاک %~% بر دامن همت ننشیند گردی 
PageV1P172
### || [genre: R]
# 1 گر حاکم صد شهر و ولایت گردی %~% ور در هنر و فضل به غایت گردی
# 2 گر فاسق مطلقی و گر زاهد خشک %~% روزی دو سه بگذرد حکایت گردی
PageV1P173
### || [genre: R]
# 1 تا کی پی اسباب و تنعم گردی %~% تا چند در سرای مردم گردی
# 2 در دایره وجود تو دایره ای ست %~% زین دایره گر برون روی گم گردی
PageV1P174
### || [genre: R]
# 1 گر در نظر خویش حقیری مردی %~% ور بر سر نفس خود امیری مردی
# 2 مردی نبود فتاده را پای زدن %~% گر دست فتاده‌ای بگیری مردی
PageV1P175
### || [genre: R]
# 1 یک ذره ز فقر اگر به صحرا بودی %~% نه کافر و نه گبر و نه ترسا بودی
# 2 گر دیده جهل خلق بینا بودی %~% این رشته که سر دو تاست یک تا بودی
PageV1P176
### || [genre: R]
# 1 در آینه جمال حق کن نظری %~% تا جان و دلت بیابد از حق خبری
# 2 خواهی که دل و جانت منور گردد %~% باید که به کویش گذری سحری
PageV1P177
### || [genre: R]
# 1 در جستن جام جم ز کوته نظری %~% هر لحظه گمانی نه به تحقیق بری
# 2 رو دیده به دست آر که هر ذره خاک %~% جامی‌ست جهان نما چون در نگری
PageV1P178
### || [genre: R]
# 1 گر تو به خود و حال خود در نگری %~% بر تن همه پوست همچو جامه بدری
# 2 از خوردن نان و آب بینی که همی  %~% جز زهر نیاشامی و جز خون نخوری
PageV1P179
### || [genre: R]
# 1 یا رب ز قضا بر حذرم می‌داری %~% وز حادثه ها بی خبرم می‌داری
# 2 هر چند ز من بیش بدی می‌بینی %~% هر دم ز کرم نکوترم می‌داری
PageV1P180
### || [genre: R]
# 1 گیرم که سلیمان نبی را پسری %~% بر باد نشسته ای جهان می سپری
# 2 گیرم که به کام توست گیتی شب و روز %~% بنگر که پدر چه برد تا تو چه بری
PageV1P181
### || [genre: R]
# 1 با داده قناعت کن و با داد بزی %~% در بند تکلف مرو آزاد بزی
# 2 در به ز خودی نظر مکن غصه مخور %~% در کم ز خودی نظر کن و شاد بزی
PageV1P182
### || [genre: R]
# 1 از باد اگر سبق بری در تیزی %~% چون خاک اگر هزار رنگ آمیزی
# 2 چون آب محبت علی نیست تو را %~% آتش ز برای خود همی انگیزی
PageV1P183
### || [genre: R]
# 1 از کبر مدار هیج در سر هوسی %~% کز کبر به جایی نرسیده است کسی
# 2 چون زلف بتان شکستگی عادت کن %~% تا دل ببری هزار در هر نفسی
PageV1P184
### || [genre: R]
# 1 تا ره نبری به هیچ منزل نرسی %~% تا جان ندهی به هیچ حاصل نرسی
# 2 حال سگ کهف بین که از نادره‌هاست %~% تا حل نشوی به حل مشکل نرسی
PageV1P185
### || [genre: R]
# 1 بی مرگ به عمر جاودانی نرسی %~% نامرده به عالم معانی نرسی
# 2 تا همچو خلیل اندر آتش نروی %~% چون خضر به آب زندگانی نرسی
PageV1P186
### || [genre: R]
# 1 در راه طلب اگر تو نیکو باشی %~% فرمانده این سرای نه توی باشی
# 2 اول قدم آن است که او را طلبی %~% واخر قدم آن است که خود او باشی
PageV1P187
### || [genre: R]
# 1 ای دل ز شراب جهل مستی تا کی %~% وی نیست شونده لاف هستی تا کی
# 2 ای غرقه بحر غفلت ار ابر نه‌ای %~% تر دامنی و هوا پرستی تا کی
PageV1P188
### || [genre: R]
# 1 ای تو به مجردی نرفته گامی %~% چه‌ات زهره آن بود که جویی کامی
# 2 تو درد فراق نیمه شب برده نه‌ای %~% در صحبت او کجا رسی تا خامی
PageV1P189
### || [genre: R]
# 1 رفتم به سر تربت محمود غنی %~% گفتم که چه برده ای ز دنیای دنی
# 2 گفتا که دو گز زمین و ده گز کرباس %~% تو نیز همین بری اگر صد چو منی
PageV1P190
### || [genre: R]
# 1 ای آن که خلاصه چهار ارکانی %~% بشنو سخنی ز عالم روحانی
# 2 دیوی و ددی و ملکی انسانی %~% با توست هر آنچه می نمایی آنی
PageV1P191
### || [genre: R]
# 1 ای ناطق اگر به مرکز جسمانی %~% حاصل نکنی معرفت سبحانی
# 2 فردا که علایق از بدن قطع شود %~% در ظلمت جهل جاودان در مانی
PageV1P192
### || [genre: R]
# 1 ای نفس گذشت عمر در حیرانی %~% خود سیر نمی شوی ز بی سامانی
# 2 نه لذت زندگی خود می یابی %~% نه راحت مردگی تن می‌دانی
PageV1P193
### || [genre: R]
# 1 گر با تو فلک بدی سگالد چه کنی %~% ور سوخته‌ای از تو بنالد چه کنی
# 2 ور غم زده‌ای شبی به انگشت دعا %~% اقبال تو را گوش بمالد چه کنی
PageV1P194
### || [genre: R]
# 1 ای دل ز غبار تن اگر پاک شوی %~% تو روح مقدسی بر افلاک شوی
# 2 عرش است نشیمن تو شرمت بادا %~% کآیی و مقیم خطه خاک شوی
PageV1P195
### || [genre: R]
# 1 تا خاص خدای را تو از جان نشوی %~% بر مرکب عشق مرد میدان نشوی
# 2 شیران جهان پیش تو روبه باشند %~% گر تو سگ نفس را به فرمان نشوی
PageV1P196
### || [genre: R]
# 1 ای لطف تو دستگیر هر خود رایی %~% وی عفو تو پرده پوش هر رسوایی
# 2 بخشای بر آن بنده که اندر همه عمر %~% جز درگه تو هیچ ندارد جایی
PageV1P197
### || [genre: R]
# 1 تا دیده دل ز دیده‌ها نگشایی %~% هرگز ندهند دیده‌ها بینایی
# 2 امروز از این شراب جامی در کش %~% مسکین تو که در امید پس فردایی
PageV1P198
### || [genre: R]
# 1 زنهار در این راه مجازی نائی %~% تا کار حقیقتی نسازی نائی
# 2 این ره ره مردان و سراندازان است %~% جان بازان اند تا نبازی نائی
PageV1P199
### || [genre: R]
# 1 یا رب چو بر آرنده حاجات تویی %~% هم قاضی کافه مهمات تویی
# 2 من سر دل خویش چه گویم با تو %~% چون عالم سر و الخفیات تویی
PageV1P200
### || [genre: R]
# 1 ای نسخه نامه الاهی که تویی %~% وی آینه جمال شاهی که تویی
# 2 بیرون ز تو نیست هر چه در عالم هست %~% از خود بطلب هر آن چه خواهی که تویی
PageV1P201