######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/attar/fn/


#META#Header#End#

# 1 الا! ای هوشمند خوب کردار %~% بگویم با تو رمزی چند ز اسرار
# 2 چو دانش داری و هستی خردمند %~% بیاموز از فتوت نکتهای چند
# 3 که تادر راه مردان ره دهندت %~% کلاه سروری بر سر نهندت
# 4 اگر خواهی شنیدن گوش کن باز %~% زمانی باش با ما محرم راز
# 5 چنین گفتند پیران مقدم %~% که از مردی زدندی در میان دم
# 6 که: هفتاد و دو شد شرط فتوت %~% یکی زان شرطها باشد مروت
# 7 بگویم با تو یک یک جمله راز %~% که تا چشمت بدین معنی شود باز
# 8 نخستین راستی را پیشه کردن %~% چو نیکان از بدی اندیشه کردن
# 9 همه کس را بیاری داشتن دوست %~% نگفتن: آن یکی مغز و دگر پوست
# 10 ز بند نفس بد آزاد بودن %~% همیشه پاک باید چشم و دامن
# 11 اگر اهل فتوت را وفا نیست %~% همه کارش بجز روی و ریا نیست
# 12 کسیکو را جوانمردیست در تن %~% ببخشاید دلش بر دوست و دشمن
# 13 بهر کس خواستی میباید آنت %~% اگر خواهی بخود نبود زیانت
# 14 مکن بدبا کسی کو باتو بدکرد %~% تو نیکی کن اگر هستی جوانمرد
# 15 زبان را در بدی گفتن میآموز %~% پشیمانی خوری تو هم یکی روز
# 16 ترا آنگه به آید مردی و زور %~% که بینی خویشتن را کمتر ازمور
# 17 مگو هرگز که: خواهم کردن اینکار %~% اگر دستت دهد میکن بکردار
# 18 کسی کو را بخشم اندر رضانیست %~% فتوت درجهان او را روا نیست
# 19 فتوت دار چون باشد دلازار %~% نباشد در جهانش هیچ کس یار
# 20 درین ره خویشتن بینی نگنجد %~% بجز خاکی و مسکینی نگنجد
# 21 فتوت ای برادر بردباریست %~% نه گرمی ستیزه بلکه زاریست
# 22 بده نان تا برآید نامتای دوست %~% چو خوشتر درجهان ازنام نیکوست
# 23 زبان ودل یکی کن با همه کس %~% چنان کز پیش باشی باش از پس
# 24 مکن چیزیکه دیدن را نشاید %~% اگر گویی شنیدن را نشاید
# 25 چو اندر طبع بسیاری نداری %~% مزن دم از طریق بردباری
# 26 طریق پارسایی ورز مادام %~% که نیکو نیست فاسق را سرانجام
# 27 مکن با هیچکس تزویر و دستان %~% که حیلت نیست کار زیردستان
# 28 درون را پاک دار از کین مردم %~% که کین داری نشد آیین مردم
# 29 چو خواندندت برو زنهار میپیچ %~% ورت هم بیم جان باشدمگو هیچ
# 30 بجان گر با زمانی اندرین راه %~% نباشد از فتوت جانت آگاه
# 31 دماغ از کبر خالی دار پیوست %~% ز شیطانی چه گیری عذر بردست
# 32 تواضع کن تواضع برخلایق %~% تکبر جز خدا را نیست لایق
# 33 تکبر خیرگی خود را مرنجان %~% که افزونی جسمست کاهش جان
# 34 سخن نرم و لطیف و تازه میگوی %~% نه بیرون از حد و اندازه میگوی
# 35 مگو راز دلت با هر کسی باز %~% که در دنیا نیابی محرم راز
# 36 حسد را بر فتوت ره نباشد %~% حسود از راه حق آگه نباشد
# 37 اخی را چون طمع باشد بفرزند %~% ببر زنهار از وی مهر و پیوند
# 38 اگر گفتی ز روی آنرا بجا آر %~% وگر خود میرود سر بر سردار
# 39 بخود هرگز مرو راه فتوت %~% بخود رفتن کجا باشد مروت
# 40 ریاضت کش که مرد نفس پرور %~% بود از گاو و خر بسیار کمتر
# 41 مرو ناخوانده تا خواری نبینی %~% چو رفتی جز جگر خواری نبینی
# 42 بچشم شهوت اندر دوست منگر %~% که دشمن کام گردی ای برادر
# 43 ز کج بینان فتوت راست ناید %~% که کج بینی فتوت را نشاید
# 44 بکام خود منه زنهار! یک گام %~% که ایمن نیست دایم مرد خودکام
# 45 مروت کن تو با اهل زمانه %~% که تا نامت بماند جاودانه
# 46 هزاران تربیت گر هست اخی را %~% ندارد دوست زیشان جز سخی را
# 47 مدارا کن تو با پیران مسکین %~% ببخشا بر جوانان بد آیین
# 48 مزن لاف ای پسر بادوست و دشمن %~% که باشد مرد لافی کمتر از زن
# 49 فتوت چیست داد خلق دادن %~% بپای دستگیری ایستادن
# 50 هر آن کس کو بخود مغرور باشد %~% بفرسنگ از مروت دور باشد
# 51 ادب را گوش دار اندر همه جای %~% مکن بابی ادب هرگز محابای
# 52 بخدمت میتوان این ره بریدن %~% بدین چوگان توان گویی ربودن
# 53 بعزت باش تا خواری نبینی %~% چو یاری کردی اغیاری نبینی
# 54 گر آید از درت سیلاب خون باز %~% بپوشانش درون پرده راز
# 55 مبر نام کسی جز با نکویی %~% اگر اندر فتوت نام جویی
# 56 بعصیان در میفکن خویشتن را %~% مجو آخر بلای جان و تن را
# 57 هوای نفس خودبشکن خدا را %~% مده ره پیش خود صاحب هوارا
# 58 چنان کن تربیت پیرو جوان را %~% که خجلت برنیفتد این و آن را
# 59 نصیحت در نهانی بهتر آید %~% گره از جان و بند ازدل گشاید
# 60 لباس خود مده هر ناسزا را %~% بگوش جان شنو این ماجرا را
# 61 میان تربیت زان روی میبند %~% که باشد در کنارت همچو فرزند
# 62 فتوت جوی گر دارد قناعت %~% همه عالم برند ازوی بضاعت
# 63 بطاعت کوش تا دیندارگردی %~% که بی دین را نزیبد لاف مردی
# 64 پرستش کن خدای جاودان را %~% مطیع امر کن تن را و جان را
# 65 قدم اندر طریق نیستی زن %~% که هستی بر نمیآیی ازین فن
# 66 چوسختی پیشت آید کن صبوری %~% در آن حالت مکن از صبر دوری
# 67 بنعمت درهمی کن شکر یزدان %~% چو محنت در رسد صبرست درمان
# 68 چو مهمان در رسد شیرین زبان شو %~% بصد الطاف پیش میهمان شو
# 69 تکلف از میان بردار و از پیش %~% بیاور آنچه داری از کم و بیش
# 70 باحسان و کرم دلها بدست آر %~% کزین بهتر نباشد در جهان کار
# 71 چو احسان از تو خواهد مرد هشیار %~% چو مردان راه خود چالاک بسپار
# 72 اگر شکرانهای گوید مگو: کی %~% بباید گشتنت تسلیم دروی
# 73 فتوت دار چون شمعست در جمع %~% از آن سوزد میان جمع چون شمع
# 74 ترا با عشق باید صبر همراه %~% که تاگردی از این احوال آگاه
# 75 بگفتار این سخنها راست ناید %~% ترا گفتار با کردار باید
# 76 چو چشمت روی آن هستی ببیند %~% سخنهای منت در جان نشیند
# 77 مکن زنهار! ازین معنی فراموش %~% همی کن پند من چون حلقه در گوش
# 78 گر این معنی بجا آری ترا به %~% بشرط این راه بسپاری ترا به
# 79 اگر خواهی که این معنی بدانی %~% فتوت نامه عطار خوانی
# 80 خدا یار تو باشد در دو عالم %~% چه مردانه درین ره میزنی دم
PageV01P000