######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/hafez/saghiname/


#META#Header#End#

# 1 بیا ساقی آن می که حال آورد %~% کرامت فزاید کمال آورد
# 2 به من ده که بس بی‌دل افتاده‌ام %~% وز این هر دو بی‌حاصل افتاده‌ام
# 3 بیا ساقی آن می که عکسش ز جام %~% به کیخسرو و جم فرستد پیام
# 4 بده تا بگویم به آواز نی %~% که جمشید کی بود و کاووس کی
# 5 بیا ساقی آن کیمیای فتوح %~% که با گنج قارون دهد عمر نوح
# 6 بده تا به رویت گشایند باز %~% در کامرانی و عمر دراز
# 7 بده ساقی آن می کز او جام جم %~% زند لاف بینایی اندر عدم
# 8 به من ده که گردم به تایید جام %~% چو جم آگه از سر عالم تمام
# 9 دم از سیر این دیر دیرینه زن %~% صلایی به شاهان پیشینه زن
# 10 همان منزل است این جهان خراب %~% که دیده‌ست ایوان افراسیاب
# 11 کجا رای پیران لشکرکشش %~% کجا شیده آن ترک خنجرکشش
# 12 نه تنها شد ایوان و قصرش به باد %~% که کس دخمه نیزش ندارد به یاد
# 13 همان مرحله‌ست این بیابان دور %~% که گم شد در او لشکر سلم و تور
# 14 بده ساقی آن می که عکسش ز جام %~% به کیخسرو و جم فرستد پیام
# 15 چه خوش گفت جمشید با تاج و گنج %~% که یک جو نیرزد سرای سپنج
# 16 بیا ساقی آن آتش تابناک %~% که زردشت می‌جویدش زیر خاک
# 17 به من ده که در کیش رندان مست %~% چه آتش‌پرست و چه دنیاپرست
# 18 بیا ساقی آن بکر مستور مست %~% که اندر خرابات دارد نشست
# 19 به من ده که بدنام خواهم شدن %~% خراب می و جام خواهم شدن
# 20 بیا ساقی آن آب اندیشه‌سوز %~% که گر شیر نوشد شود بیشه‌سوز
# 21 بده تا روم بر فلک شیر گیر %~% به هم بر زنم دام این گرگ پیر
# 22 بیا ساقی آن می که حور بهشت %~% عبیر ملایک در آن می سرشت
# 23 بده تا بخوری در آتش کنم %~% مشام خرد تا ابد خوش کنم
# 24 بده ساقی آن می که شاهی دهد %~% به پاکی او دل گواهی دهد
# 25 می‌ام ده مگر گردم از عیب پاک %~% بر آرم به عشرت سری زین مغاک
# 26 چو شد باغ روحانیان مسکنم %~% در اینجا چرا تخته‌بند تنم
# 27 شرابم ده و روی دولت ببین %~% خرابم کن و گنج حکمت ببین
# 28 من آنم که چون جام گیرم به دست %~% ببینم در آن آینه هر چه هست
# 29 به مستی دم پادشاهی زنم %~% دم خسروی در گدایی زنم
# 30 به مستی توان در اسرار سفت %~% که در بیخودی راز نتوان نهفت
# 31 که حافظ چو مستانه سازد سرود %~% ز چرخش دهد زهره آواز رود
# 32 مغنی کجایی به گلبانگ رود %~% به یاد آور آن خسروانی سرود
# 33 که تا وجد را کارسازی کنم %~% به رقص آیم و خرقه‌بازی کنم
# 34 به اقبال دارای دیهیم و تخت %~% بهین میوه خسروانی درخت
# 35 خدیو زمین پادشاه زمان %~% مه برج دولت شه کامران
# 36 که تمکین اورنگ شاهی از اوست %~% تن آسایش مرغ و ماهی از اوست
# 37 فروغ دل و دیده مقبلان %~% ولی نعمت جان صاحبدلان
# 38 الا ای همای همایون نظر %~% خجسته سروش مبارک خبر
# 39 فلک را گهر در صدف چون تو نیست %~% فریدون و جم را خلف چون تو نیست
# 40 به جای سکندر بمان سالها %~% به دانادلی کشف کن حالها
# 41 سر فتنه دارد دگر روزگار %~% من و مستی و فتنه چشم یار
# 42 یکی تیغ داند زدن روز کار %~% یکی را قلمزن کند روزگار
# 43 مغنی بزن آن نوآیین سرود %~% بگو با حریفان به آواز رود
# 44 مرا با عدو عاقبت فرصت است %~% که از آسمان مژده نصرت است
# 45 مغنی نوای طرب ساز کن %~% به قول وغزل قصه آغاز کن
# 46 که بار غمم بر زمین دوخت پای %~% به ضرب اصولم برآور ز جای
# 47 مغنی نوایی به گلبانگ رود %~% بگوی و بزن خسروانی سرود
# 48 روان بزرگان ز خود شاد کن %~% ز پرویز و از باربد یاد کن
# 49 مغنی از آن پرده نقشی بیار %~% ببین تا چه گفت از درون پرده‌دار
# 50 چنان برکش آواز خنیاگری %~% که ناهید چنگی به رقص آوری
# 51 رهی زن که صوفی به حالت رود %~% به مستی وصلش حوالت رود
# 52 مغنی دف و چنگ را ساز ده %~% به آیین خوش نغمه آواز ده
# 53 فریب جهان قصه روشن است %~% ببین تا چه زاید شب آبستن است
# 54 مغنی ملولم دوتایی بزن %~% به یکتایی او که تایی بزن
# 55 همی‌بینم از دور گردون شگفت %~% ندانم که را خاک خواهد گرفت
# 56 دگر رند مغ آتشی میزند %~% ندانم چراغ که بر می‌کند
# 57 در این خونفشان عرصه رستخیز %~% تو خون صراحی و ساغر بریز
# 58 به مستان نوید سرودی فرست %~% به یاران رفته درودی فرست
PageV01P000