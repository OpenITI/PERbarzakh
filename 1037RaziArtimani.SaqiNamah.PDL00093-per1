######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/razi/saghiname/


#META#Header#End#

# 1 الهی به مستان میخانه‌ات %~% بعقل آفرینان دیوانه‌ات
# 2 به دردی کش لجه کبریا %~% که آمد به شأنش فرود انما
# 3 به دری که عرش است او را صدف %~% به ساقی کوثر به شاه نجف
# 4 به نور دل صبح خیزان عشق %~% ز شادی به انده گریزان عشق
# 5 به رندان سر مست آگاه دل %~% که هرگز نرفتند جز راه دل
# 6 به انده‌پرستان بی پا و سر %~% به شادی فروشان بی شور و شر
# 7 کزان خوبرو چشم بد دور باد %~% غلط دور گفتم که خود کور باد
# 8 به مستان افتاده در پای خم %~% به مخمور با مرگ با اشتلم
# 9 بشام غریبان به جام صبوح %~% کز ایشانست شام و سحر را فتوح
# 10 که خاکم گل از آب انگور کن %~% سرا پای من آتش طور کن
# 11 خدا را بجان خراباتیان %~% کزین تهمت هستیم وارهان
# 12 به میخانه وحدتم راه ده %~% دل زنده و جان آگاه ده
# 13 که از کثرت خلق تنگ آمدم %~% به هر جا شدم سر به سنگ آمدم
# 14 بیا ساقیا می بگردش در آر %~% که دلگیرم از گردش روزگار
# 15 مئی ده که چون ریزیش در سبو %~% بر ‌آرد سبو از دل آواز هو
# 16 از آن می که در دل چو منزل کند %~% بدن را فروزان‌تر از دل کند
# 17 از آن می که گر عکسش افتد بباغ %~% کند غنچه را گوهر شبچراغ
# 18 از آن می که گر شب ببیند بخواب %~% چو روز از دلش سر زند آفتاب
# 19 از آن می که گر عکسش افتد بجان %~% توانی بجان دید حق را عیان
# 20 از آن می که چون شیشه بر لب زند %~% لب شیشه تبخاله از تب زند
# 21 از آن می که گر عکسش افتد به آب %~% بر آن آب تبخاله افتد جباب
# 22 از آن می که چون ریزیش در سبو %~% بر آرد سبو از دل آواز هو
# 23 از آن می که در خم چو گیرد قرار %~% بر آرد خم آتش ز دل همچو نار
# 24 می صاف ز آلودگی بشر %~% مبدل به خیر اندر او جمله شر
# 25 می معنی افروز صورت گداز %~% مئی گشته معجون راز و نیاز
# 26 از آن آب کاتش بجان افکند %~% اگر پیر باشد جوان افکند
# 27 مئی را کزو جسم جانی کند %~% بباده زمین آسمانی کند
# 28 مئی از منی و توئی گشته پاک %~% شود جان چکد قطره‌ای گر به خاک
# 29 به انوار میخانه ره پوی آه %~% چه میخواهی از مسجد و خانقاه
# 30 بیا تا سری در سر خم کنیم %~% من و تو تو و من همه گم کنیم
# 31 بیک قطره می آبم از سر گذشت %~% به یک آه بیمار ما درگذشت
# 32 بزن هر قدر خواهیم پا به سر %~% سر مست از پا ندارد خبر
# 33 چشی گر از این باده کو کو زنی %~% شوی چون ازو مست هو هو زنی
# 34 مئی سر بسر مایه عقل و هوش %~% مئی بی خم و شیشه در ذوق و جوش
# 35 دماغم ز میخانه بویی کشید %~% حذر کن که دیوانه هویی کشید
# 36 بگیرید زنجیرم ای دوستان %~% که پیلم کند یاد هندوستان
# 37 دلا خیز و پائی به میخانه نه %~% صلائی به مستان دیوانه ده
# 38 خدا را ز میخانه گر آگهی %~% به مخمور بیچاره بنما رهی
# 39 دلم خون شد از کلفت مدرسه %~% خدا را خلاصم کن از وسوسه
# 40 چو ساقی همه چشم فتان نمود %~% به یک نازم از خویش عریان نمود
# 41 پریشان دماغیم ساقی کجاست %~% شراب ز شب مانده باقی کجاست
# 42 بیا ساقیا می بگردش در آر %~% که می خوش بود خاصه در بزم یار
# 43 مئی بس فروزان‌تر از شمع و روز %~% می و ساقی و باده جام سوز
# 44 می صاف ز الایش ما سوی %~% ازو یک نفس تا بعرش خدا
# 45 مئی کو مرا وارهاند ز من %~% ز آئین و کیفیت ما و من
# 46 از آن می حلال است در کیش ما %~% که هستی وبال است در پیش ما
# 47 از آن می حرام است بر غیر ما %~% که خارج مقام است در سیر ما
# 48 مئی را که باشد در او این صفت %~% نباشد بغیر از می معرفت
# 49 به این عالم ار آشنائی کنی %~% ز خود بگذری و خدائی کنی
# 50 کنی خاک میخانه گر توتیا %~% خدا را ببینی بچشم خدا
# 51 به میخانه آی و صفا را ببین %~% ببین خویشتن را خدا را ببین
# 52 تودر حلقه می‌پرستان در آ %~% که چیزی نبینی بغیر خدا
# 53 بگویم که از خود فنا چون شوی %~% ز یک قطره زین باده مجنون شوی
# 54  بشوریدگان گر شبی سر کنی %~% از آن می که مستند لب تر کنی
# 55 جمال محالی که حاشا کنی %~% ببندی دو چشم و تماشا کنی
# 56 نیاری تو چون تاب دیدار او %~% ز دیدار رو کن به دیوار او
# 57 قمر درد نوش است از جام ما %~% سحر خوشه چین است از شام ما
# 58 مغنی نوای دگر ساز کن %~% دلم تنگ شد مطرب آواز کن
# 59 بگو زاهدان اینقدر تن زنند %~% که آهن ربائی بر آهن زنند
# 60 بس آلوده‌ام آتش می کجاست %~% پر آسوده‌ام ناله نی کجاست
# 61 به پیمانه پاک از پلیدم کنید %~% همه دانش و داد و دیدم کنید
# 62 چو پیمانه از باده خالی شود %~% مرا حالت مرگ حالی شود
# 63 همه مستی و شور و حالیم ما %~% نه چون تو همه قیل و قالیم ما
# 64 خرابات را گر زیارت کنی %~% تجلی بخروار غارت کنی
# 65 چه افسرده‌ای رنگ رندان بگیر %~% چرا مرده‌ای آب حیوان بگیر
# 66 زنی در سماعی ز می سرخوشی %~% سزد گر ازین غصه خود را کشی
# 67 توانی اگر دل دریا کنی %~% تو آن در یکتای پیدا کنی
# 68 ندوزی چو حیوان نظر بر گیاه %~% بیابی اگر لذت اشک و آه
# 69 بیا تا بساقی کنیم اتفاق %~% درونها مصفا کنیم از نفاق
# 70 بیائید تا جمله مستان شویم %~% ز مجموع هستی پریشان شویم
# 71 چو مستان بهم مهربانی کنیم %~% دمی بی‌ریا زندگانی کنیم
# 72 بگرییم یکدم چو باران بهم %~% که اینک فتادیم یاران زهم
# 73 جهان منزل راحت اندیش نیست %~% ازل تا ابد یکنفس بیش نیست
# 74 سراسر جهان گیرم از توست بس %~% چه میخواهی آخر از این یکنفس
# 75 فلک بین که با ما جفا میکند %~% چها کرده است و چها میکند
# 76 برآورد از خاک ما گرد و دود %~% چه میخواهد از ما سپهر کبود
# 77 نمیگردد این آسیا جز بخون %~% الهی که برگردد این سرنگون
# 78 من آن بینوایم که تا بوده‌ام %~% نیاسایم ار یکدم آسوده‌ام
# 79 رسد هر دم از همدمانم غمی %~% نبودم غمی گر بدم همدمی
# 80 در این عالم تنگ‌تر از قفس %~% به آسودگی کس نزد یک نفس
# 81 مرا چشم ساقی چو از هوش برد %~% چه کارم به صاف و چه کارم به درد
# 82 نه در مسجدم ره نه در خانقاه %~% از آن هر دو در هر دو رویم سیاه
# 83 نمانده است در هیچکس مردمی %~% گریزان شده آدم از آدمی
# 84 گروهی همه مکر و زرق و حیل %~% همه مهربان بهر جنگ و جدل
# 85 همه متفق با هم اندر نفاق %~% به بدخوئی اندر جهان جمله طاق
# 86 همه گرگ مانا همه میش پوست %~% همه دشمنی کرده در کار دوست
# 87 شب آلودگی روز شرمندگی %~% معاذ الله از اینچنین زندگی
# 88 اگر مرد راهی ز دانش مگو %~% که او را نداند کسی غیر او
# 89 برو کفر و دین را وداعی بکن %~% به وجد اندر آ و سماعی بکن
# 90 مکن منعم از باده ای محتسب %~% که مستم من از جام لا یحتسب
# 91 چو ما زین می ار مست و نادان شوی %~% ز دانائی خود پشیمان شوی
# 92 خوری باده خورشید رخشان شوی %~% چه دنبال لعل بدخشان سوی
# 93 صبوح است ساقی برو می بیار %~% فتوح است مطرب دف و نی بیار
# 94 از ان می که در دل اثر چون کند %~% قلندر بیک خرقه قارون کند
# 95 نوای مغنی چه تأثیر داشت %~% که دیوانه نتوان به زنجیر داشت
# 96 مغنی سحر شد خروشی بر آر %~% ز خامان افسرده جوشی بر آر
# 97 که افسرده صحبت زاهدم %~% خراب می و ساغر و شاهدم
# 98 سرم در سر می‌پرستان مست %~% که جزمی فراموششان هر چه هست
# 99 به می گرم کن جان افسرده را %~% که می زنده دارد تن مرده را
# 100 مگو تلخ و شور آب انگور را %~% که روشن کند دیده کور را
# 101 بده ساقی آن آب آتش خواص %~% که از هستیم زود سازد خلاص
# 102 بمن عشوه چشم ساقی فروخت %~% که دین و دل و عقل را جمله سوخت
# 103 ازین دین به دنیا فروشان مباش %~% بجز بنده باده‌نوشان مباش
# 104 کدورت کشی از کف کوفیان %~% صفا خواهی اینک صف صوفیان
# 105 چو گرم سماعند هر سو صفی %~% حریفان اصولی ندیمان کفی
# 106 چه درمانده دلق و سجاده‌ای %~% مکش بار محنت بکش باده‌ای
# 107 ز قطره سخن پیش دریا مکن %~% حدیث فقیهان بر ما مکن
# 108 مکن قصه زاهدان هیچ گوش %~% قدح تا توانی بنوشان و نوش
# 109 سحر چون نبردی به میخانه راه %~% چراغی به مسجد مبر شامگاه
# 110 خراباتیا سوی منبر مشو %~% بهشتی بدوزخ برابر مشو
# 111 بزن ناخن و نغمه‌ای بر دلم %~% دمار کدورت بر آر از گلم
# 112 بکش باده تلخ و شیرین بخند %~% فنا گرد و بر کفر و بر دین بخند
# 113 که نور یقین در دلم جوش زد %~% جنون آمد و بر صف هوش زد
# 114 قلم بشکن و دور افکن سبق %~% بسوزان کتاب و بشویان ورق
# 115 تعالی الله از جلوه آن شراب %~% که بر جملگی تافت چون آفتاب
# 116 تو زین جلوه از جا نرفتی که‌ای %~% تو سنگی کلوخی جمادی چه‌ای
# 117 رخ ای زاهد از می پرستان متاب %~% تو در آتش افتاده‌ای من در آب
# 118 که گفته است چندین ورق را ببین %~% بگردان ورق را و حق را ببین
# 119 مگو هیچ با ما ز آئین عقل %~% که کفر است در کیش ما دین و عقل
# 120 ز ما دست ای شیخ مسجد بدار %~% خراباتیان را به مسجد چکار
# 121 ردا کز ریا بر زنخ بسته‌ای %~% بینداز دورش که یخ بسته‌ای
# 122 فزون از دو عالم تو در عالمی %~% بدینسان چرا کوتهی و کمی
# 123 تو شادی بدین زندگی عار کو %~% گشودند گیرم درت بار کو
# 124 نماز ار نه از روی مستی کنی %~% به مسجد درون بت‌پرستی کنی
# 125 به مسجد رو و قتل و غارت ببین %~% به میخاه آی و فراغت ببین
# 126 به میخانه آی و حضوری بکن %~% سیه کاسه‌ای کسب نوری بکن
# 127 چو من گر ازین می تو بی من شوی %~% بگلخن درون رشک گلشن شوی
# 128 چه میخواهد از مسجد و خانقاه %~% هر آنکو به میخانه برده است راه
# 129 نه سودای کفر و نه پروای دین %~% نه ذوقی به آن و نه شوقی به این
# 130 برونها سفید و درونها سیاه %~% فغان از چنین زندگی آه آه
# 131 همه سر برون کرده از جیب هم %~% هنرمند گردیده در عیب هم
# 132 خروشیم بر هم چو شیر و پلنگ %~% همه آشتیهای بدتر ز جنگ
# 133 فرو رفته اشک و فرا رفته آه %~% که باشند بر دعوی ما گواه
# 134 بفرمای گور و بیاور کفن %~% که افتاده‌ام از دل مرد و زن
# 135 دلم گه از آن گه ازین جویدش %~% ببین کاسمان از زمین جویدش
# 136 به می هستی خود فنا کرده‌ایم %~% نکرده کسی آنچه ما کرده‌ایم
# 137 دگر طعنه باده بر ما مزن %~% که صد بار زن بهتر از طعنه زن
# 138 نبردست گویا به میخانه راه %~% که مسجد بنا کرده و خانقاه
# 139 چه میخواهد از مسجد و خانقاه %~% هر آنکو به میخانه بردست راه
# 140 روان پاک سازیم از آب تاک %~% که آلوده کفر و دین است پاک
# 141 ندانم چه گرمیست با این شراب %~% که آتش خورم گویی از جام آب
# 142 به می صاحب تخت و تاجم کنید %~% پریشان دماغم علاجم کنید
# 143 جسد دادم و جان گرفتم ازو %~% چه میخواستم آن گرفتم ازو
# 144 بینداز این جسم و جان شو همه %~% جسد چیست روح روان شو همه
# 145 گدائی کن و پادشاهی ببین %~% رهاکن خودی و خدائی ببین
# 146 تکلف بود مست از می شدن %~% خوشا بیخود از ناله نی شدن
# 147 درون خرابات ما شاهدیست %~% که بدنام ازو هر کجا زاهدیست
# 148 بخور می که در دور عباس شاه %~% به کاهی ببخشند کوهی گناه
# 149 سکندر توان و سلیمان شدن %~% ولی شاه عباس نتوان شدن
# 150 که آئین شاهی از آن ارجمند %~% نشسته است برطرف طاق بلند
# 151 یکی از سواران رزمش هزار %~% یکی از گدایان بزمش بهار
# 152 سگش بر شهان دارد از آن شرف %~% که باشد سگ آستان نجف
# 153 الهی به آنان که در تو گمند %~% نهان از دل و دیده مردمند
# 154 نگهدار این دولت از چشم بد %~% بکش مد اقبال او تا ابد
# 155 همیشه چو خور گیتی افروز باد %~% همه روز او عید نوروز باد
# 156 شراب شهادت بکامش رسان %~% بجد علیه السلامش رسان
# 157 رضی روز محشر علی ساقی است %~% مکن ترک می تا نفس باقی است
PageV01P000