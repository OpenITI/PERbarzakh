######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/bahaee/divan/


#META#Header#End#

### || [genre: Gh]
# 1 جا البرید مبشرا من بعد ما طال المدا %~% ای قاصد جانان تو را صد جان و دل بادا فدا
# 2 بالله اخبرنی بما قد قال جیران الحمی %~% حرف دروغی از لب جانان بگو بهر خدا
# 3 یا ایها الساقی أدر کأس المدام فانها %~% مفتاح ابواب النهی مشکوة انوار الهدی
# 4 قد ذاب قلبی یا بنی شوقا الی اهل الحمی %~% خوش آنکه از یک جرعه می سازی مرا از من جدا
# 5 هذا الربیع اذا آتی یا شیخ قل حتی متی %~% منع من محنت زده زان باده محنت زدا
# 6 قم یا غلام و قل لنا الدیر این طریقه %~% فالقلب ضیع رشده و من المدارس ما اهتدا
# 7 قل للبهائی الممتحن داوالفؤاد من المحن %~% بمدامة انوارها تجلوا عن القلب الصدی
PageV1P001
### || [genre: Gh]
# 1 ای خاک درت سرمه ارباب بصارت %~% در تأدیت مدح تو خم پشت عبارت
# 2 گرد قدم زائرت از غایت رفعت %~% بر فرق فریدون ننشیند ز حقارت
# 3 در روضه تو خیل ملایک ز مهابت %~% گویند به هم مطلب خود را به اشارت
# 4 هر صبح که روح القدس آید به طوافت %~% در چشمه خورشید کند غسل زیارت
# 5 در حشر به فریاد بهائی برس از لطف %~% کز عمر نشد حاصل او غیر خسارت
PageV1P002
### || [genre: Gh]
# 1 به عالم هر دلی کاو هوشمند است %~% به زنجیر جنون عشق بند است
# 2 به جای سدر و کافورم پس از مرگ %~% غبار خاک کوی او پسند است
# 3 به کف دارند خلقی نقد جانها %~% سرت گردم مگر بوسی به چند است
# 4 حدیث علم رسمی در خرابات %~% برای دفع چشم بد سپند است
# 5 پس از مردن غباری زان سر کوی %~% به جای سدر و کافورم پسند است
# 6 طمع در میوه وصلش بهائی %~% مکن کان میوه بر شاخ بلند است
# 7 بهائی گرچه می‌آید ز کعبه %~% همان دردی کش زناربند است
PageV1P003
### || [genre: Gh]
# 1 بگذر ز علم رسمی که تمام قیل و قال است %~% من و درس عشق ای دل! که تمام وجد و حال است
# 2 ز مراحم الهی نتوان برید امید %~% مشنو حدیث زاهد که شنیدنش وبال است
# 3 طمع وصال گفتی که به کیش ما حرام است %~% تو بگو که خون عاشق به کدام دین حلال است
# 4 به جواب دردمندان بگشا لب ای شکرخا! %~% به کرشمه کن حواله که جواب صد سوال است
# 5 غم هجر را بهائی به تو ای بت ستمگر %~% به زبان حال گوید که زبان قال لال است
PageV1P004
### || [genre: Gh]
# 1 دلا! باز این همه افسردگی چیست %~% به عهد گل چنین پژمردگی چیست
# 2 اگر آزرده‌ای از توبه دوش %~% دگر بتوان شکست آزردگی چیست
# 3 شنیدم گرم داری حلقه ای دوست! %~% بهائی! باز این افسردگی چیست
PageV1P005
### || [genre: Gh]
# 1 آنانکه شمع آرزو در بزم عشق افروختند %~% از تلخی جان کندنم از عاشقی واسوختند
# 2 دی مفتیان شهر را تعلیم کردم مسئله %~% و امروز اهل میکده رندی ز من آموختند
# 3 چون رشته ایمان من بگسسته دیدند اهل کفر %~% یک رشته از زنار خود بر خرقه من دوختند
# 4 یارب! چه فرخ طالعند آنانکه در بازار عشق %~% دردی خریدند و غم دنیای دون بفروختند
# 5 در گوش اهل مدرسه یارب! بهائی شب چه گفت %~% کامروز آن بیچارگان اوراق خود را سوختند
PageV1P006
### || [genre: Gh]
# 1 دگر از درد تنهایی به جانم یار می‌باید %~% دگر تلخ است کامم شربت دیدار می‌باید
# 2 ز جام عشق او مستم دگر پندم مده ناصح! %~% نصیحت گوش کردن را دل هشیار می‌باید
# 3 مرا امید بهبودی نماندست ای خوش آن روزی %~% که می‌گفتم: علاج این دل بیمار می‌باید
# 4 بهائی بارها ورزید عشق اما جنونش را %~% نمی‌بایست زنجیری ولی این بار می‌باید
PageV1P007
### || [genre: Gh]
# 1 یک گل ز باغ دوست کسی بو نمی‌کند %~% تا هرچه غیر اوست به یک سو نمی‌کند
# 2 روشن نمی‌شود ز رمد چشم سالکی %~% تا از غبار میکده دارو نمی‌کند
# 3 گفتم: ز شیخ صومعه کارم شود درست %~% گفتند: او به دردکشان خو نمی‌کند
# 4 گفتم: روم به میکده گفتند: پیر ما %~% خوش می‌کشد پیاله و خوش بو نمی‌کند
# 5 رفتم به سوی مدرسه پیری به طنز گفت: %~% تب را کسی علاج به طنزو نمی‌کند
# 6 آن را که پیر عشق به ماهی کند تمام %~% در صد هزار سال ارسطو نمی‌کند
# 7 کرد اکتفا به دنیی دون خواجه کاین عروس %~% هیچ اکتفا به شوهری او نمی‌کند
# 8 آن کو نوید آیه «لا تقنطوا» شنید %~% گوشی به حرف واعظ پرگو نمی‌کند
# 9 زرق و ریاست زهد بهائی وگرنه او %~% کاری کند که کافر هندو نمی‌کند
PageV1P008
### || [genre: Gh]
# 1 آنها که ربوده الستند %~% از عهد الست باز مستند
# 2 تا شربت بیخودی چشیدند %~% از بیم و امید باز رستند
# 3 چالاک شدند پس به یک گام %~% از جوی حدوث باز جستند
# 4 اندر طلب مقام اصلی %~% دل در ازل و ابد نبستند
# 5 خالی ز خود و به دوست باقی %~% این طرفه که نیستند و هستند
# 6 این طایفه‌اند اهل توحید %~% باقی همه خویشتن پرستند
PageV1P009
### || [genre: Gh]
# 1 عهد جوانی گذشت در غم بود و نبود %~% نوبت پیری رسید صد غم دیگر فزود
# 2 کارکنان سپهر بر سر دعوی شدند %~% آنچه بدادند دیر باز گرفتند زود
# 3 حاصل ما از جهان نیست بجز درد و غم %~% هیچ ندانم چراست این همه رشک حسود
# 4 نیست عجب گر شدیم شهره به زرق و ریا %~% پرده تزویر ما سد سکندر نبود
# 5 نام جنون را به خود داد بهائی قرار %~% نیست بجز راه عشق زیر سپهر کبود
PageV1P010
### || [genre: Gh]
# 1 نگشود مرا ز یاریت کار %~% دست از دلم ای رفیق! بردار
# 2 گرد رخ من ز خاک آن کوست %~% ناشسته مرا به خاک بسپار
# 3 رندیست ره سلامت ای دل! %~% من کرده‌ام استخاره صد بار
# 4 سجاده زهد من که آمد %~% خالی از عیب و عاری از عار
# 5 پودش همگی ز تار چنگ است %~% تارش همگی ز پود زنار
# 6 خالی شده کوی دوست از دوست %~% از بام و درش چه پرسی اخبار
# 7 کز غیر صدا جواب ناید %~% هرچند کنی سؤال تکرار
# 8 گر می‌پرسی: کجاست دلدار %~% آید ز صدا: کجاست دلدار
# 9 از بهر فریب خلق دامی است %~% هان! تا نشوی بدان گرفتار
# 10 افسوس که تقوی بهائی %~% شد شهره به رندی آخر کار
PageV1P011
### || [genre: Gh]
# 1 آتش به جانم افکند شوق لقای دلدار %~% از دست رفت صبرم ای ناقه! پای بردار
# 2 ای ساربان ! خدا را پیوسته متصل ساز %~% ایوار را به شبگیر شبگیر را به ایوار
# 3 در کیش عشقبازان راحت روا نباشد %~% ای دیده! اشک می‌ریز ای سینه! باش افگار
# 4 هر سنگ و خار این راه سنجاب دان و قاقم %~% راه زیارت است این نه راه گشت بازار
# 5 با زائران محرم شرط است آنکه باشد %~% غسل زیارت ما از اشک چشم خونبار
# 6 ما عاشقان مستیم سر را ز پا ندانیم %~% این نکته‌ها بگیرید بر مردمان هشیار
# 7 در راه عشق اگر سر بر جای پا نهادیم %~% بر ما مگیر نکته ما را ز دست مگذار
# 8 در فال ما نیاید جز عاشقی و مستی %~% در کار ما بهائی کرد استخاره صد بار
PageV1P012
### || [genre: Gh]
# 1 اگر کنم گله من از زمانه غدار %~% به خاطرت نرسد از من شکسته غبار
# 2 به گوش من سخنی گفت دوش باد صبا %~% من از شنیدن آن گشته‌ام ز خود بیزار
# 3 که بنده را به کسان کرده‌ای شها! نسبت %~% که از تصور ایشان مرا بود صد عار
# 4 شها! شکایت خود نیست گرچه از آداب %~% ولی به وقت ضرورت روا بود اظهار
# 5 رواست گر من از این غصه خون بگریم خون %~% سزاست گر من از این غصه زار گریم زار
# 6 بپرس قدر مرا گرچه خوب می‌دانی %~% که من گلم گل خارند این جماعت خار
# 7 من آن یگانه دهرم که وصف فضل مرا %~% نوشته منشی قدرت به هر در و دیوار
# 8 به هر دیار که آیی حکایتی شنوی %~% به هر کجا که روی ذکر من بود در کار
# 9 تو قدر من نشناسی مرا به کم مفروش %~% بهائیم من و باشد بهای من بسیار
PageV1P013
### || [genre: Gh]
# 1 الهی الهی به حق پیمبر %~% الهی الهی به ساقی کوثر
# 2 الهی الهی به صدق خدیجه %~% الهی الهی به زهرای اطهر
# 3 الهی الهی به سبطین احمد %~% الهی به شبیر الهی! به شبر
# 4 الهی به عابد! الهی به باقر %~% الهی به موسی الهی به جعفر
# 5 الهی الهی به شاه خراسان %~% خراسان چه باشد! به آن شاه کشور
# 6 شنیدم که می‌گفت زاری غریبی %~% طواف رضا چون شد او را میسر:
# 7 من اینجا غریب و تو شاه غریبان %~% به حال غریب خود از لطف بنگر
# 8 الهی به حق تقی و به علمش %~% الهی به حق نقی و به عسکر
# 9 الهی الهی به مهدی هادی %~% که او مؤمنان راست هادی و رهبر
# 10 که بر حال زار بهائی نظر کن! %~% به حق امامان معصوم یکسر
PageV1P014
### || [genre: Gh]
# 1 تا سرو قباپوش تو را دیده‌ام امروز %~% در پیرهن از ذوق نگنجیده‌ام امروز
# 2 من دانم و دل غیر چه داند که در این بزم %~% از طرز نگاه تو چه فهمیده‌ام امروز
# 3 تا باد صبا پیچ سر زلف تو وا کرد %~% بر خود چو سر زلف تو پیچیده‌ام امروز
# 4 هشیاریم افتاد به فردای قیامت %~% زان باده که از دست تو نوشیده‌ام امروز
# 5 صد خنده زند بر حلل قیصر و دارا %~% این ژنده پر بخیه که پوشیده‌ام امروز
# 6 افسوس که برهم زده خواهد شد از آن روی %~% شیخانه بساطی که فرو چیده‌ام امروز
# 7 بر باد دهد توبه صد همچو بهائی %~% آن طره طرار که من دیده‌ام امروز
PageV1P015
### || [genre: Gh]
# 1 روی تو گل تازه و خط سبزه نوخیز %~% نشکفته گلی همچو تو در گلشن تبریز
# 2 شد هوش دلم غارت آن غمزه خونریز %~% این بود مرا فایده از دیدن تبریز
# 3 ای دل! تو در این ورطه مزن لاف صبوری %~% وای عقل! تو هم بر سر این واقعه مگریز
# 4 فرخنده شبی بود که آن خسرو خوبان %~% افسوس کنان لب به تبسم شکر آمیز
# 5 از راه وفا بر سر بالین من آمد %~% وز روی کرم گفت که: ای دلشده برخیز
# 6 از دیده خونبار نثار قدم او %~% کردم گهر اشک من مفلس بی‌چیز
# 7 چون رفت دل گمشده‌ام گفت: بهائی! %~% خوش باش که من رفتم و جان گفت که : من نیز
PageV1P016
### || [genre: Gh]
# 1 پای امیدم بیابان طلب گم کرده‌ای %~% شوق موسایم سر کوی ادب گم کرده‌ای
# 2 باد گلزار خلیلم شعله دارم در بغل %~% ناله ایوب دردم راه لب گم کرده‌ای
# 3 می‌کند زلفت منادی بر در دلها که من %~% گوهر خورشید در دامان شب گم کرده‌ای
# 4 گوهر یکتای بحر دودمان دانشم %~% لیکن از ننگ سرافرازی لقب گم کرده‌ای
# 5 ای بهائی! تا که گشتم ساکن صحرای عشق %~% در ره طاعت سر راه طلب گم کرده‌ای
PageV1P017
### || [genre: Gh]
# 1 من آینه طلعت معشوق وجودم %~% از عکس رخش مظهر انوار شهودم
# 2 ابلیس نشد ساجد و مردود ابد شد %~% آن دم که ملائک همه کردند سجودم
# 3 تا کس نبرد ره به شناسایی ذاتم %~% گه مؤمن و گه کافر و گه گبر و یهودم
PageV1P018
### || [genre: Gh]
# 1 به شهر عافیت مأوی ندارم %~% بغیر از کوی حرمان جا ندارم
# 2 من از پروانه دارم چشم تحسین %~% ز عشاق دگر پروا ندارم
# 3 بهشتم می‌دهد رضوان به طاعت %~% سر و سامان این سودا ندارم
# 4 بهائی جوید از من زهد و تقوی %~% سخن کوتاه من اینها ندارم
PageV1P019
### || [genre: Gh]
# 1 مقصود و مراد کون دیدیم %~% میدان هوس به پی دویدیم
# 2 هر پایه کزان بلندتر بود %~% از بخشش حق بدان رسیدیم
# 3 چون بوقلمون به صد طریقت %~% بر اوج هوای دل تپیدیم
# 4 رخ بر رخ دلبران نهادیم %~% لحن خوش مطربان شنیدیم
# 5 در باغ جمال ماهرویان %~% ریحان و گل و بنفشه چیدیم
# 6 چون ملک بقا نشد میسر %~% زان جمله طمع از آن بریدیم
# 7 وز دانه شغل باز جستیم %~% وز دام عمل برون جهیدیم
# 8 رفتیم به کعبه مبارک %~% در حضرت مصطفی رسیدیم
# 9 جستیم هزار گونه تدبیر %~% تا تیغ اجل سپر ندیدیم
# 10 کردیم به جان و دل تلافی %~% چون دعوت «ارجعی» شنیدیم
# 11 بیهوده صداع خود ندادیم %~% تسلیم شدیم و وارهیدیم
# 12 باشد که چه بعد ما عزیزی %~% گوید چه به مشهدش رسیدیم:
# 13 ایام وفا نکرد با کس %~% در گنبد او نوشته دیدیم
PageV1P020
### || [genre: Gh]
# 1 شبی ز تیرگی دل سیاه گشت چنان %~% که صبح وصل نماید در آن شب هجران
# 2 شبی چنانکه اگر سر بر آورد خورشید %~% سیاه روی نماید چو خال ماهرخان
# 3 ز آه تیره‌دلان آنچنان شده تاریک %~% که خواب هم نبرد ره به چشم چار ارکان
# 4 زمانه همچو دل من سیاه روز شده %~% گهی که سر کنم از غم حکایت دوران
# 5 ز جوریار اگر شکوه سرکنم زیبد %~% که دوش با فلک مست بسته‌ام پیمان
# 6 منم چه خار گرفتار وادی محنت %~% منم چه کشتی غم غرقه در ته عمان
# 7 منم که تیغ ستم دیده‌ام به ناکامی %~% منم که تیر بلا خورده‌ام ز دست زمان
# 8 منم که خاطر من خوش دلی ندیده زدور %~% منم که طبع من از خرمی بود ترسان
# 9 منم که صبح من از شام هجر تیره‌تر است %~% اگر چه پرتو شمع است بر دلم تابان
PageV1P021
### || [genre: Gh]
# 1 تازه گردید از نسیم صبحگاهی جان من %~% شب مگر بودش گذر بر منزل جانان من
# 2 بس که شد گل گل تنم از داغهای آتشین %~% می‌کند کار سمندر بلبل بستان من
# 3 طفل ابجد خوان عشقم با وجود آنکه هست %~% صد چو فرهاد و چو مجنون طفل ابجد خوان من
# 4 گفتمش: از کاو کاو سینه‌ام مقصود چیست %~% گفت: می‌ترسم که بگذارد در آن پیکان من
# 5 بس که بردم آبروی خود به سالوسی و زرق %~% ننگ می‌دارند اهل کفر از ایمان من
# 6 با خیالت دوش بزمی داشتم راحت فزا %~% از برای مصلحت بود اینهمه افغان من
# 7 رفتم و پیش سگ کویت سپردم جان و دل %~% ای خوش آن روزی که پیشت جان سپارد جان من
# 8 از دل خود دارم این محنت نه از ابنای دهر %~% کاش بودی این دل سرگشته در فرمان من
# 9 چون بهائی صدهزاران درد دارم جانگداز %~% صدهزاران درد دیگر هست سرگردان من
PageV1P022
### || [genre: Gh]
# 1 یک دمک با خودآ ببین چه کسی %~% از که دوری و با که هم نفسی
# 2 ناز بر بلبلان بستان کن! %~% تو گلی گل نه خاری و نه خسی
# 3 تا کی ای عندلیب عالم قدس! %~% مایل دام و عاشق قفسی
# 4 تو همایی همای چند کنی %~% گاه جغدی و گاه خرمگسی
# 5 ای صبا! در دیار مهجوران %~% گر سر کوچه بلا برسی
# 6 با بهائی بگو که با سگ نفس %~% تا به کی بهر هیچ در مرسی
PageV1P023
### || [genre: Gh]
# 1 مضی فی غفلة عمری کذلک یذهب الباقی %~% ادر کأسا و ناولها الا یا ایها الساقی
# 2 شراب عشق می‌سازد تو را از سر کار آگه %~% نه تدقیقات مشائی نه تحقیقات اشراقی
# 3 الا یاریح! ان تمرو علی وادی أخلائی %~% فبلغهم تحیاتی و نبئهم باشواقی
# 4 وقل یا سادتی انتم بنقض العهد عجلتم %~% و انی ثابت باق علی عهدی و میثاقی
# 5 بهائی خرقه خود را مگر آتش زدی کامشب %~% جهان پر شد ز دود کفر و سالوسی و زراقی
PageV1P024
### || [genre: Gh]
# 1 ساقیا! بده جامی زان شراب روحانی %~% تا دمی برآسایم زین حجاب جسمانی
# 2 بهر امتحان ای دوست گر طلب کنی جان را %~% آنچنان برافشانم کز طلب خجل مانی
# 3 بی‌وفا نگار من می‌کند به کار من %~% خنده‌های زیر لب عشوه‌های پنهانی
# 4 دین و دل به یک دیدن باختیم و خرسندیم %~% در قمار عشق ای دل کی بود پشیمانی
# 5 ما ز دوست غیر از دوست مقصدی نمی‌خواهیم %~% حور و جنت ای زاهد! بر تو باد ارزانی
# 6 رسم و عادت رندیست از رسوم بگذشتن %~% آستین این ژنده می‌کند گریبانی
# 7 زاهدی به میخانه سرخ روز می‌دیدم %~% گفتمش: مبارک باد بر تو این مسلمانی
# 8 زلف و کاکل او را چون به یاد می‌آرم %~% می‌نهم پریشانی بر سر پریشانی
# 9 خانه دل ما را از کرم عمارت کن! %~% پیش از آنکه این خانه رو نهد به ویرانی
# 10 ما سیه گلیمان را جز بلا نمی‌شاید %~% بر دل بهائی نه هر بلا که بتوانی
PageV1P025
### || [genre: Mq]
# 1 یکی دیوانه‌ای را گفت: بشمار %~% برای من همه دیوانگان را
# 2 جوابش داد: کاین کاریست مشکل %~% شمارم خواهی ار فرزانگان را
PageV1P026
### || [genre: Mq]
# 1 مبارک باد عید آن دردمند بی‌کسی را %~% که نه کس را مبارکباد گوید نه کس او را
PageV1P027
### || [genre: Mq]
# 1 گذشت عمر و تو در فکر نحو و صرف و معانی %~% بهائی! از تو بدین «نحو»«صرف» عمر «بدیع» است
PageV1P028
### || [genre: Mq]
# 1 عید هرکس را ز یار خویش چشم عیدی است %~% چشم ما پر اشک حسرت دل پر از نومیدی است
PageV1P029
### || [genre: Mq]
# 1 ساز بر خود حرام آسایش %~% که فراغت طریق مردی نیست
# 2 پا بفرسای در ره طلبش %~% پا همین بهر هرزه گردی نیست
PageV1P030
### || [genre: Mq]
# 1 نقض کرم است آن که قدرش %~% در حوصله امید گنجد
PageV1P031
### || [genre: Mq]
# 1 مستان که گام در حرم کبریا نهند %~% یک جام وصل را دو جهان در بها دهند
# 2 سنگی که سجده‌گاه نماز ریای ماست %~% ترسم که در ترازوی اعمال ما نهند
PageV1P032
### || [genre: Mq]
# 1 به بازار محشر من و شرمساری %~% که بسیار بسیار کاسد قماشم
# 2 بهائی بهائی یکی موی جانان %~% دو کون ارستانم بهائی نباشم
PageV1P033
### || [genre: Mq]
# 1 می‌کشد غیرت مرا غیری اگر آهی کشد %~% زانکه می‌ترسم که از عشق تو باشد آه او
PageV1P034
### || [genre: Mq]
# 1 هرچه در عالم بود لیلی بود %~% ما نمی‌بینیم در وی غیر وی
# 2 حیرتی دارم از آن رندی که گفت %~% چند گردم بهر لیلی گرد حی
# 3 ای بهائی شاهراه عشق را %~% جز به پای عشق نتوان کرد طی
PageV1P035
### || [genre: Mq]
# 1 جای دگر نماند که سوزم ز دیدنت %~% رخساره در نقاب ز بهر چه می‌کنی
PageV1P036
### || [genre: Ms]
# 1 گر نبود خنگ مطلی لگام %~% زد بتوان بر قدم خویش گام
# 2 ور نبود مشربه از زر ناب %~% با دو کف دست توان خورد آب
# 3 ور نبود بر سر خوان آن و این %~% هم بتوان ساخت به نان جوین
# 4 ور نبود جامه اطلس تو را %~% دلق کهن ساتر تن بس تو را
# 5 شانه عاج ار نبود بهر ریش %~% شانه توان کرد به انگشت خویش
# 6 جمله که بینی همه دارد عوض %~% در عوضش گشته میسر غرض
# 7 آنچه ندارد عوض ای هوشیار %~% عمر عزیزیست غنیمت شمار
PageV1P037
### || [genre: Ms]
# 1 از سمور و حریر بیزارم %~% باز میل قلندری دارم
# 2 تکیه بر بستر منقش بس %~% بر تنم نقش بوریاست هوس
# 3 چند باشم مورع‌الخاطر %~% ز استر و اسب و مهتر و قاطر
# 4 تا کی از دست ساربان نالم %~% که بود نام او گم از عالم
# 5 چند گویم ز خیمه و الجوق %~% چند بینم کجاوه و صندوق
# 6 گر نباشد اطاق و فرش حریر %~% کنج مسجد خوش است کهنه حصیر
# 7 گر مزعفر مرا رود از یاد %~% سر نان جوین سلامت باد
PageV1P038
### || [genre: Ms]
# 1 دلم از قال و قیل گشته ملول %~% ای خوشا خرقه و خوشا کشکول
# 2 لوحش الله ز سینه جوشیها %~% یاد ایام خرقه پوشیها
# 3 ای خوش ایام شام و مصر و حجاز %~% فارغ از فکرهای دور و دراز
# 4 باز گیرم شهنشهی از سر %~% و ز کلاه نمد کنم افسر
# 5 شود آن پوست تخته تختم باز %~% گردد از خواب چشم بختم باز
# 6 خاک بر فرق اعتبار کنم %~% خنده بر وضع روزگار کنم
PageV1P039
### || [genre: Ms]
# 1 یکدمک با خود آ ببین چه کسی %~% از که دوری و با که هم نفسی
# 2 جور کم به ز لطف کم باشد %~% که نمک بر جراحتم پاشد
# 3 جور کم بوی لطف آید از او %~% لطف کم محض جور زاید از او
# 4 لطف دلدار اینقدر باید %~% که رقیبی از او به رشک آید
PageV1P040
### || [genre: Ms]
# 1 دلا تا به کی از در دوست دوری %~% گرفتار دام سرای غروری
# 2 نه بر دل تو را از غم دوستدردی %~% نه بر چهره از خاک آن کوی گردی
# 3 ز گلزار معنی نه رنگی نه بویی %~% در این کهنه گنبد نه هایی نه هویی
# 4 تو را خواب غفلت گرفته است در بر %~% چه خواب گران است الله اکبر
# 5 چرا این چنین عاجز و بی‌نوایی %~% بکن جستجویی بزن دست و پایی
# 6 سؤال علاج از طبیبان دین کن %~% توسل به ارواح آن طیبین کن
# 7 دو دست دعا را برآور به زاری %~% همی گو به صد عجز و صد خواستاری:
# 8 الهی به زهرا الهی به سبطین %~% که می‌خواندشان مصطفی قرةالعین
# 9 الهی به سجاد آن معدن علم %~% الهی به باقر شه کشور حلم
# 10 الهی به صادق امام اعاظم %~% الهی به اعزاز موسی کاظم
# 11 الهی به شاه رضا قائد دین %~% به حق تقی خسرو ملک تمکین
# 12 الهی به نقی شاه عسکر %~% بدان عسکری کز ملک داشت لشکر
# 13 الهی به مهدی که سالار دین است %~% شه پیشوایان اهل یقین است
# 14 که بر حال زار بهائی عاصی %~% سر دفتر اهل جرم و معاصی
# 15 که در دام نفس و هوی اوفتاده %~% به لهو و لعب عمر بر باد داده
# 16 ببخشا و از چاه حرمان بر آرش %~% به بازار محشر مکن شرمسارش
# 17 برون آرش از خجلت رو سیاهی %~% الهی الهی الهی الهی
PageV1P041
### || [genre: Ms]
# 1 ای نسیم صبح خوشبو می‌رسی %~% از کدامین منزل و کو می‌رسی
# 2 می‌فزاید از تو جانها را طرب %~% تو مگر می‌آیی از ملک عرب
# 3 تازه گردید از تو جان مبتلا %~% تو مگر کردی گذر از کربلا
# 4 می‌رسد از تو نوید لاتخف %~% می‌رسی گویا ز درگاه نجف
# 5 بارگاه مرقد سلطان دین %~% حیدر صفدر امیرالموئمنین
# 6 حوض کوثر جرعه‌ای از جام او %~% عالم و آدم فدای نام او
# 7 یارب امید بهائی را برآر %~% تا کند پیش سگانش جان نثار
PageV1P042
### || [genre: Ms]
# 1 روح بخشی ای نسیم صبحدم %~% خود مگر می‌آیی از ملک عجم
# 2 تازه گردید از تو درد اشتیاق %~% می‌رسی گویا ز اقلیم عراق
# 3 مرده صد ساله یابد از تو جان %~% تو مگر کردی گذر از اصفهان
PageV1P043
### || [genre: Ms]
# 1 چه خوش بودی ارباده کهنه سال %~% شدی بر من خسته یکدم حلال
# 2 که خالی کنم سینه را یک زمان %~% ز غمهای پی در پی بی‌کران
# 3 رود محنت دهر از یاد من %~% شود شاد این جان ناشاد من
# 4 به یادم نیاید به صد اضطراب %~% کلام برون از حد و از حساب
# 5 به افسون ز افسانه دل خوش کنم %~% مگر ضعف پیری فرامش کنم
# 6 بمیرم ز حسرت دگر یک نفس %~% رها کرده بینم سگی از مرس
# 7 غم و غصه را خاک بر سر کنم %~% دمی لذت عمر نوبر کنم
# 8 ندانم درین دیر بی‌انتظام %~% که محنت کدام است و راحت کدام
# 9 بهائی دل از آرزوها بشو %~% که من طالعت می‌شناسم مگو
# 10 اگر باده گردد حلالت دمی %~% گریزد همان دم از آن خرمی
# 11 نیابی از آن جز غم و درد و رنج %~% بجز مار ناید به دستت ز گنج
# 12 فروبند لب را از این قیل و قال %~% مکن جان من آرزوی محال
PageV1P044
### || [genre: Ms]
# 1 راه مقصد دور و پای سعی لنگ %~% وقت همچون خاطر ناشاد تنگ
# 2 جذبه‌ای از عشق باید بی‌گمان %~% تا شود طی هم زمان و هم مکان
# 3 روز از دود دلم تاریک و تار %~% شب چه روز آمد ز آه شعله بار
# 4 کارم از هندوی زلفش واژگون %~% روز من شب شد شبم روز از جنون
PageV1P045
### || [genre: Ms]
# 1 عادت ما نیست رنجیدن ز کس %~% ور بیازارد نگوییمش به کس
# 2 ور برآرد دود از بنیاد ما %~% آه آتش بار ناید یاد ما
# 3 ورنه ما شوریدگان در یک سجود %~% بیخ ظالم را براندازیم زود
# 4 رخصت اریابد ز ما باد سحر %~% عالمی در دم کند زیر و زبر
PageV1P046
### || [genre: Ms]
# 1 خدمت مولوی چه صبح و چه شام %~% کرده اندر کتابخانه مقام
# 2 متعلق دلش به هر ورقی %~% در خیالش زهر ورق سبقی
# 3 نه شبش را فروغی از مصباح %~% نه دلش را گشادی از مفتاح
# 4 نه به جانش طوالع انوار %~% تافته از مطالع اسرار
# 5 کرده کشاف بر دلش مستور %~% نور کشف و شهود ذوق حضور
# 6 از مقاصد ندیده کسب نجات %~% بی‌خبر از مواقف عرصات
# 7 از هدایت فتاده در خذلان %~% و ز بدایت نهایتش حرمان
# 8 بی‌فروغ وصول تیره و تار %~% از فروع و اصول کرده شعار
# 9 گرد خانه کتابهای سره %~% از خری همچو خشت کرده خره
# 10 سوی هر خشت از او چو رو کرده %~% در فیضی به رخ برآورده
# 11 قصر شرع نبی و حکم نبی %~% جز به آن خشتها نکرده بنی
# 12 زان به مجلس زبان چو بگشاید %~% سخنش جمله قالبی آید
# 13 صد مجلد کتاب بگشاده %~% در عذاب مخلد افتاده
# 14 سر بر اندیشه‌های گوناگون %~% لب پر افسانه دل پر از افسون
# 15 این بود سیرت خواص انام %~% چون بود حال عام کالانعام
# 16 عام را خود ز شام تا به سحر %~% نیست جز خواب و خورد کار دگر
# 17 صلح و جنگش برای این باشد %~% نام و ننگش برای این باشد
# 18 سخن از دخل و خرج خواند و بس %~% شهوت بطن و فرج راند و بس
# 19 همتش نگذرد ز فرج و گلو %~% داند از امر فانکحوا و کلوا
PageV1P047
### || [genre: R]
# 1 ای صاحب مسله! تو بشنو از ما %~% تحقیق بدان که لامکان است خدا
# 2 خواهی که تو را کشف شود این معنی %~% جان در تن تو بگو کجا دارد جا
PageV1P048
### || [genre: R]
# 1 از دست غم تو ای بت حور لقا %~% نه پای ز سر دانم و نه سر از پا
# 2 گفتم دل و دین ببازم از غم برهم %~% این هر دو بباختیم و غم ماند به جا
PageV1P049
### || [genre: R]
# 1 ای عقل خجل ز جهل و نادانی ما %~% درهم شده خلقی ز پریشانی ما
# 2 بت در بغل و به سجده پیشانی ما %~% کافر زده خنده بر مسلمانی ما
PageV1P050
### || [genre: R]
# 1 دوش از درم آمد آن مه لاله نقاب %~% سیرش نه بدیدیم و روان شد به شتاب
# 2 گفتم که : دگر کیت بخواهم دیدن %~% گفتا که: به وقت سحر اما در خواب
PageV1P051
### || [genre: R]
# 1 این راه زیارت است قدرش دریاب %~% از شدت سرما رخ از این راه متاب
# 2 شک نیست که با عینک ارباب نظر %~% برفش پر قو باشد و خارش سنجاب
PageV1P052
### || [genre: R]
# 1 شیرین سخنی که از لبش جان می‌ریخت %~% کفرش ز سر زلف پریشان می‌ریخت
# 2 گر شیخ به کفر زلف او پی بردی %~% خاک سیهی بر سر ایمان می‌ریخت
PageV1P053
### || [genre: R]
# 1 دی پیر مغان آتش صحبت افروخت %~% ایمان مرا دید و دلش بر من سوخت
# 2 از خرقه کفر رقعه‌واری بگرفت %~% آورد و بر آستین ایمانم دوخت
PageV1P054
### || [genre: R]
# 1 دنیا که از او دل اسیران ریش است %~% پامال غمش توانگر و درویش است
# 2 نیشش همه جانگزاتر از شربت مرگ %~% نوشش چو نکو نگه کنی هم نیش است
PageV1P055
### || [genre: R]
# 1 مالی که ز تو کس نستاند علم است %~% حرزی که تو را به حق رساند علم است
# 2 جز علم طلب مکن تو اندر عالم %~% چیزی که تو را ز غم رهاند علم است
PageV1P056
### || [genre: R]
# 1 دنیا که دلت ز حسرت او زار است %~% سرتاسر او تمام محنت‌زار است
# 2 بالله که دولتش نیرزد به جوی %~% تالله که نام بردنش هم عار است
PageV1P057
### || [genre: R]
# 1 با هر که شدم سخت به مهر آمد سست %~% بگذاشت مرا و عهد نگذاشت درست
# 2 از آب و هوای دهر سبحان‌الله %~% هر تخم وفا که کاشتم دشمن رست
PageV1P058
### || [genre: R]
# 1 آن دل که تواش دیده بدی خون شد و رفت %~% و ز دیده خون گرفته بیرون شد و رفت
# 2 روزی به هوای عشق سیری می‌کرد %~% لیلی صفتی بدید و بیرون شد و رفت
PageV1P059
### || [genre: R]
# 1 فرخنده شبی بود که آن دلبر مست %~% آمد ز پی غارت دل تیغ به دست
# 2 غارت زده‌ام دید و خجل گشت دمی %~% با من ز پی رفع خجالت بنشست
PageV1P060
### || [genre: R]
# 1 تا شمع قلندری بهائی افروخت %~% از رشته زنار دو صد خرقه بسوخت
# 2 دی پیر مغان گرفت تعلیم از او %~% و امروز دو صد مسله مفتی آموخت
PageV1P061
### || [genre: R]
# 1 تا منزل آدمی سرای دنیاست %~% کارش همه جرم و کار حق لطف و عطاست
# 2 خوش باش که آن سرا چنین خواهد بود %~% سالی که نکوست از بهارش پیداست
PageV1P062
### || [genre: R]
# 1 حاجی به طواف کعبه اندر تک و پوست %~% وز سعی و طواف هرچه کردست نکوست
# 2 تقصیر وی آن است که آرد دگری %~% قربان سازد به جای خود در ره دوست
PageV1P063
### || [genre: R]
# 1 در میکده دوش زاهدی دیدم مست %~% تسبیح به گردن و صراحی در دست
# 2 گفتم: ز چه در میکده جا کردی گفت: %~% از میکده هم به سوی حق راهی هست
PageV1P064
### || [genre: R]
# 1 هر تازه گلی که زیب این گلزار است %~% گر بینی گل و گر بچینی خار است
# 2 از دور نظر کن و مرو پیش که شمع %~% هر چند که نور می‌نماید نار است
PageV1P065
### || [genre: R]
# 1 آن کس که بدم گفت بدی سیرت اوست %~% وان کس که مرا گفت نکو خود نیکوست
# 2 حال متکلم از کلامش پیداست %~% از کوزه همان برون تراود که در اوست
PageV1P066
### || [genre: R]
# 1 علم است برهنه شاخ و تحصیل بر است %~% تن خانه عنکبوت و دل بال و پر است
# 2 زهر است دهان علم و دستت شکر است %~% هر پشه که او چشید او شیر نر است
PageV1P067
### || [genre: R]
# 1 رفتم ز درت ز جور بیش از پیشت %~% از طعن رقیب گبر کافر کیشت
# 2 پیش تو سپردم این دل غمزده‌ام %~% کی باشدم آنکه جان سپارم پیشت
PageV1P068
### || [genre: R]
# 1 پیوسته دلم ز جور خویشان ریش است %~% وین جور و جفای خلق از حد بیش است
# 2 بیگانه به بیگانه ندارد کاری %~% خویش است که در پی شکست خویش است
PageV1P069
### || [genre: R]
# 1 در مزرع طاعتم گیاهی بنماند %~% دردست بجز ناله و آهی بنماند
# 2 تا خرمن عمر بود در خواب بدم %~% بیدار کنون شدم که کاهی بنماند
PageV1P070
### || [genre: R]
# 1 نقد دل خود بهائی آخر سره کرد %~% در مجلس عشق عقل را مسخره کرد
# 2 اوراق کتابهای علم رسمی %~% از هم بدرید و کاغذ پنجره کرد
PageV1P071
### || [genre: R]
# 1 آن حرف که از دلت غمی بگشاید %~% در صحبت دل شکستگان می‌باید
# 2 هر شیشه که بشکند ندارد قیمت %~% جز شیشه دل که قیمتش افزاید
PageV1P072
### || [genre: R]
# 1 عشاق به غیر دوست عاری دارند %~% از حسرت آرزوی او بیزارند
# 2 و آنان که کنند طاعت از بهر بهشت %~% عشاق نیند بهر خود در کارند
PageV1P073
### || [genre: R]
# 1 رندان گاهی ملک جهان می‌بازند %~% گاهی به نگاهی دل و جان می‌بازند
# 2 این طور قمار نه چند است و نه چون %~% هر طور برآید آنچنان می‌بازند
PageV1P074
### || [genre: R]
# 1 با دل گفتم: به عالم کون و فساد %~% تا چند خورم غم تنم از پا افتاد
# 2 دل گفت: تو نزدیک به مرگی چه غم است %~% بیچاره کسی که این دم از مادر زاد
PageV1P075
### || [genre: R]
# 1 ای در طلب علوم در مدرسه چند %~% تحصیل اصول و حکمت و فلسفه چند
# 2 هر چیز بجز ذکر خدا وسوسه است %~% شرمی ز خدا بدار این وسوسه چند
PageV1P076
### || [genre: R]
# 1 خوش آن که صلای جام وحدت در داد %~% خاطر ز ریاضی و طبیعی آزاد
# 2 در منطقه فلک نزد دست خیال %~% در پای عناصر سر فکرت ننهاد
PageV1P077
### || [genre: R]
# 1 دیدی که بهائی چو غم از سر وا کرد %~% از مدرسه رفت و دیر را مائوا کرد
# 2 مجموع کتابهای علم درسی %~% از هم بدرید و کاغذ حلوا کرد
PageV1P078
### || [genre: R]
# 1 او را که دل از عشق مشوش باشد %~% هر قصه که گوید همه دلکش باشد
# 2 تو قصه عاشقان همی کم شنوی %~% بشنو بشنو که قصه‌شان خوش باشد
PageV1P079
### || [genre: R]
# 1 تا نیست نگردی ره هستت ندهند %~% این مرتبه با همت پستت ندهند
# 2 چون شمع قرار سوختن گر ندهی %~% سر رشته روشنی به دستت ندهند
PageV1P080
### || [genre: R]
# 1 فردا که محققان هر فن طلبند %~% حسن عمل از شیخ و برهمن طلبند
# 2 از آنچه دروده‌ای جوی نستانند %~% وز آنچه نکشته‌ای به خرمن طلبند
PageV1P081
### || [genre: R]
# 1 بر درگه دوست هر که صادق برود %~% تا حشر ز خاطرش علائق برود
# 2 صد ساله نماز عابد صومعه‌دار %~% قربان سر نیاز عاشق برود
PageV1P082
### || [genre: R]
# 1 دل درد و بلای عشقش افزون خواهد %~% او دیده دل همیشه در خون خواهد
# 2 وین طرفه که این ز آن «بحل» می‌طلبد %~% و آن در پی آنکه عذر او چون خواهد
PageV1P083
### || [genre: R]
# 1 دل جور تو ای مهر گسل می‌خواهد %~% خود را به غم تو متصل می‌خواهد
# 2 می‌خواست دلت که بی‌دل و دین باشم %~% باز آی چنان شدم که دل می‌خواهد
PageV1P084
### || [genre: R]
# 1 لطف ازلی نیکی هر بد خواهد %~% هر گمره را روی به مقصد خواهد
# 2 گر جرم تو بی‌عد است نومید مشو %~% لطف بی‌حد گناه بی‌عد خواهد
PageV1P085
### || [genre: R]
# 1 ای آنکه دلم غیر جفای تو ندید %~% وی از تو حکایت وفا کس نشنید
# 2 قربان سرت شوم بگو از ره لطف %~% لعلت به دلم چه گفت کز من برمید
PageV1P086
### || [genre: R]
# 1 کاری ز وجود ناقصم نگشاید %~% گویی که ثبوتم انتفا می‌زاید
# 2 شاید ز عدم من به وجودی برسم %~% زان رو که ز نفی نفی اثبات آید
PageV1P087
### || [genre: R]
# 1 آهنگ حجاز می‌نمودم من زار %~% کامد سحری به گوش دل این گفتار
# 2 یارب به چه روی جانب کعبه رود %~% گبری که کلیسا از او دارد عار
PageV1P088
### || [genre: R]
# 1 از دام دفینه خوب جستیم آخر %~% بر دامن فقر خود نشستیم آخر
# 2 مردانه گذشتیم زآداب و رسوم %~% این کنده ز پای خود شکستیم آخر
PageV1P089
### || [genre: R]
# 1 گفتم که کنم تحفه‌ات ای لاله عذار %~% جان را چو شوم ز وصل تو برخوردار
# 2 گفتا که بهائی این فضولی بگذار %~% جان خود ز من است غیر جان تحفه بیار
PageV1P090
### || [genre: R]
# 1 از ناله عشاق نوایی بردار %~% وز درد و غم دوست دوایی بردار
# 2 از منزل یار تا تو ای سست قدم %~% یک گام زیاده نیست پایی بردار
PageV1P091
### || [genre: R]
# 1 در بزم تو ای شمع منم زار و اسیر %~% در کشتن من هیچ نداری تقصیر
# 2 با غیر سخن کنی که از رشک بسوز %~% سویم نکنی نگه که از غصه بمیر
PageV1P092
### || [genre: R]
# 1 تا بتوانی ز خلق ای یار عزیز! %~% دوری کن و در دامن عزلت آویز!
# 2 انسان مجازیند این نسناسان %~% پرهیز! ز انسان مجازی پرهیز!
PageV1P093
### || [genre: R]
# 1 از سبحه من پیر مغان رفت ز هوش %~% وز ناله من فتاد در شهر خروش
# 2 آن شیخ که خرقه داد و زنار خرید %~% تکبیر ز من گرفت در میکده دوش
PageV1P094
### || [genre: R]
# 1 ای زاهد خود نمای سجاده به دوش %~% دیگر پی نام و ننگ بیهوده مکوش
# 2 ستاری او چو گشت در عالم فاش %~% پنهان چه خوری باده برو فاش بنوش
PageV1P095
### || [genre: R]
# 1 کردیم دلی را که نبد مصباحش %~% در خانه عزلت از پی اصلاحش
# 2 و ز «فر من الخلق» بر آن خانه زدیم %~% قفلی که نساخت قفلگر مفتاحش
PageV1P096
### || [genre: R]
# 1 از ذوق صدای پایت ای رهزن هوش %~% وز بهر نظاره تو ای مایه نوش
# 2 چون منتظران به هر زمانی صد بار %~% جان بر در چشم آید و دل بر در گوش
PageV1P097
### || [genre: R]
# 1 از بس که زدم به شیشه تقوی سنگ %~% وز بس که به معصیت فرو بردم چنگ
# 2 اهل اسلام از مسلمانی من %~% صد ننگ کشیدند ز کفار فرنگ
PageV1P098
### || [genre: R]
# 1 یک چند میان خلق کردیم درنگ %~% ز ایشان به وفا نه بوی دیدیم نه رنگ
# 2 آن به که ز چشم خلق پنهان گردیم %~% چون آب در آبگینه آتش در سنگ
PageV1P099
### || [genre: R]
# 1 در چهره ندارم از مسلمانی رنگ %~% بر من دارد شرف سگ اهل فرنگ
# 2 آن روسیهم که باشد از بودن من %~% دوزخ را ننگ و اهل دوزخ را ننگ
PageV1P100
### || [genre: R]
# 1 در مدرسه جز خون جگر نیست حلال %~% آسوده دلی در آن محال است محال
# 2 این طرفه که تحصیل بدین خون جگر %~% در هر دو جهان جمله وبال است وبال
PageV1P101
### || [genre: R]
# 1 عمری است که تیر زهر را آماجم %~% بر تارک افلاس و فلاکت تاجم
# 2 یک شمه ز مفلسی اگر شرح دهم %~% چندان که خدا غنی است من محتاجم
PageV1P102
### || [genre: R]
# 1 غمهای جهان در دل پر غم داریم %~% وز بحر الم دیده پر نم داریم
# 2 پس حوصله تمام عالم باید %~% ما را که غم تمام عالم داریم
PageV1P103
### || [genre: R]
# 1 افسوس که عمر خود تباهی کردیم %~% صد قافله گناه راهی کردیم
# 2 در دفتر ما نماند یک نکته سفید %~% از بس به شب و روز سیاهی کردیم
PageV1P104
### || [genre: R]
# 1 بی روی تو خونابه فشاند چشمم %~% کاری بجز از گریه نداند چشمم
# 2 می‌ترسم از آنکه حسرت دیدارت %~% در دیده بماند و نماند چشمم
PageV1P105
### || [genre: R]
# 1 یکچند در این مدرسه‌ها گردیدم %~% از اهل کمال نکته‌ها پرسیدم
# 2 یک مسله‌ای که بوی عشق آید از آن %~% در عمر خود از مدرسی نشنیدم
PageV1P106
### || [genre: R]
# 1 ما با می و مینا سر تقوی داریم %~% دنیا طلبیم و میل عقبی داریم
# 2 کی دنیی ودین به یکدگر جمع شوند %~% این است که نه دین و نه دنیا داریم
PageV1P107
### || [genre: R]
# 1 در خانه کعبه دل به دست آوردم %~% دل بردم و گبر و بت‌پرست آوردم
# 2 زنار ز مار سر زلفش بستم %~% در قبله اسلام شکست آوردم
PageV1P108
### || [genre: R]
# 1 هر چند که رند کوچه و بازاریم %~% ای خواجه مپندار که بی‌مقداریم
# 2 سری که به آصف سلیمان دادند %~% داریم ولی به هرکسی نسپاریم
PageV1P109
### || [genre: R]
# 1 خو کرده به خلوت دل غم فرسایم %~% کوتاه شد از صحبت مردم پایم
# 2 تا تنهایم هم نفسم یاد کسی است %~% چون هم نفسم کسی شود تنهایم
PageV1P110
### || [genre: R]
# 1 گفتیم: مگر که اولیاییم نه‌ایم %~% یا صوفی صفه صفاییم نه‌ایم
# 2 آراسته ظاهریم و باطن نه چنان %~% القصه چنانکه می‌نماییم نه‌ایم
PageV1P111
### || [genre: R]
# 1 امشب بوزید باد طوفان آیین %~% چندانکه برفت گرد عصیان ز جبین
# 2 از عالم لامکان دو صد در نگشود %~% بر سینه چرخ بس که زد گوی زمین
PageV1P112
### || [genre: R]
# 1 برخیز سحر ناله و آهی می‌کن %~% استغفاری ز هر گناهی می‌کن
# 2 تا چند به عیب دیگران درنگری %~% یکبار به عیب خود نگاهی می‌کن
PageV1P113
### || [genre: R]
# 1 فصاد به قصد آنکه بردارد خون %~% می‌خواست که نشتری زند بر مجنون
# 2 مجنون بگریست گفت: زان می‌ترسم %~% کاید ز دل خود غم لیلی بیرون
PageV1P114
### || [genre: R]
# 1 یارب تو مرا مژده وصلی برسان %~% برهانم از این نوع و به اصلی برسان
# 2 تا چند از این فصل مکرر دیدن %~% بیرون ز چهار فصل فصلی برسان
PageV1P115
### || [genre: R]
# 1 ای برده به چین زلف تاب دل من %~% وی کشته به سحر غمزه خواب دل من
# 2 در خواب مده رهم به خاطر که مباد %~% بیدار شوی ز اضطراب دل من
PageV1P116
### || [genre: R]
# 1 هر شام و سحر ملائک علیین %~% آیند به طرف حرم خلد برین
# 2 مقراض به احتیاط زن ای خادم %~% ترسم ببری شهپر جبریل امین
PageV1P117
### || [genre: R]
# 1 ای عاشق خام از خدا دوری تو %~% ما با تو چه کوشیم که معذوری تو
# 2 تو طاعت حق کنی به امید بهشت %~% رو رو! تو نه عاشقی که مزدوری تو
PageV1P118
### || [genre: R]
# 1 رویت که ز باده لاله می‌روید از او %~% وز تاب شراب ژاله می‌روید از او
# 2 دستی که پیاله‌ای ز دست تو گرفت %~% گر خاک شود پیاله می‌روید از او
PageV1P119
### || [genre: R]
# 1 خواهم که علیرغم دل کافر تو %~% آیینه اسلام نهم در بر تو
# 2 آنگه ز تجلی رخت بنمایم %~% نوری که به طور یافت پیغمبر تو
PageV1P120
### || [genre: R]
# 1 زاهد نکند گنه که قهاری تو %~% ما غرق گناهیم که غفاری تو
# 2 او قهارت خواند و ما غفارت %~% آیا به کدام نام خوش داری تو
PageV1P121
### || [genre: R]
# 1 هرچند که در حسن و ملاحت فردی %~% از تو بنماند در دل من دردی
# 2 سویت نکنم نگاه ای شمع اگر %~% پروانه من شوی و گردم گردی
PageV1P122
### || [genre: R]
# 1 ای هست وجود توز یک قطره منی %~% معلوم نمی‌شود که تو چند منی
# 2 تا چند منی ز خود که: کو همچو منی %~% نیکو نبود منی ز یک قطره منی
PageV1P123
### || [genre: R]
# 1 تا از ره و رسم عقل بیرون نشوی %~% یک ذره از آنچه هستی افزون نشوی
# 2 من عاقلم ار تو لیلی جان بینی %~% دیوانه‌تر از هزار مجنون نشوی
PageV1P124
### || [genre: R]
# 1 ای دل که ز مدرسه به دیر افتادی %~% وندر صف اهل زهد غیر افتادی
# 2 الحمد که کار را رساندی تو به جای %~% صد شکر که عاقبت به خیرافتادی
PageV1P125
### || [genre: R]
# 1 ای دل قدمی به راه حق ننهادی %~% شرمت بادا که سخت دور افتادی
# 2 صد بار عروس توبه را بستی عقد %~% نایافته کام از او طلاقش دادی
PageV1P126
### || [genre: R]
# 1 ای چرخ که با مردم نادان یاری %~% هر لحظه بر اهل فضل غم می‌باری
# 2 پیوسته ز تو بر دل من بار غمیست %~% گویا که ز اهل دانشم پنداری
PageV1P127
### || [genre: R]
# 1 زاهد به تو تقوی و ریا ارزانی %~% من دانم و بی‌دینی و بی‌ایمانی
# 2 تو باش چنین و طعنه می‌زن بر من %~% من کافر و من یهود و من نصرانی
PageV1P128