######OpenITI#


#META# title: divan
#META# ed_info: Ed. n.n. (n.d.), , Ganjoor corpus: n.n..
#META# url: https://ganjoor.net/razi/sougandname/


#META#Header#End#

# 1 دگر سینه‌ام چون خم آمد بجوش %~% بر آمد از این قلزم غم خروش
# 2 خراباتیان راه میخانه کو %~% حریفان بگوئید پیمانه کو
# 3 مرا سوی میخانه راهی دهید %~% سرم را به آن در پناهی دهید
# 4 بهار است و بلبل بساط نشاط %~% بطرف چمن میکشد ز انبساط
# 5 تو هم زاهد از خویش دستی برآر %~% مکن اینقدر خشکی اندر بهار
# 6 به درک فنون ریا کاملی %~% در این فن چرا اینقدر جاهلی
# 7 مرادی نشد حاصلت در مرید %~% در این آرزو گشت مویت سفید
# 8 بیا بگذر از قید ناموس و ننگ %~% بزن شیشه خودپرستی به سنگ
# 9 بینداز از دست مسواک را %~% بدست آر نوباوه تاک را
# 10 ز من بشنو از زهد اندیشه کن %~% بهار است دیوانگی پیشه کن
# 11 بزن دست و صد چاک زن جامه را %~% بیفکن ز سر بار عمامه را
# 12 بیا با حریفان هم آهنگ باش %~% بکن صلح و با خویش در جنگ باش
# 13 ازین زهد یکباره بیگانه شو %~% به رند خرابات همخانه شو
# 14 چو من ترک سودای تزویر کن %~% توان تا بمیخانه شبگیر کن
# 15 که بختت مگر سر بر آرد ز خواب %~% نظرها بیابی ز خم شراب
# 16 ز فیض صبوحی بفیضی رسی %~% شوی با همه ناکسیها کسی
# 17 چه بر سبحه چسبیده‌ای اینقدر %~% بس این خاک بازی که خاکت بسر
# 18 چرا اینقدر خشک و افسرده‌ای %~% نه دستی نه پائی مگر مرده‌ای
# 19 بکن ترک تزویر و زهد و ریا %~% به میخانه رفتن ز سر ساز پا
# 20 ز ما اختلاط مجازی مجو %~% زمستان بجز صاف بازی مجو
# 21 بگو با حکیم ز خود بی‌خبر %~% که ای مانده در گل درین ره چو خر
# 22 بمستی ز حکمت کن اندیشه‌ای %~% چه صغری چه کبری بکش شیشه‌ای
# 23 کتاب اشارات ابرو بخوان %~% شفا در لب جام پر باده دان
# 24 ببین شرح تجرید ساق و بدن %~% بگو حکمت العین چشم و دهن
# 25 بجز حرف باده مکن گفتگو %~% سخن‌تر مقولات و از کیف گو
# 26 بیا ساقی ای قبله من بیا %~% سرت گردم ای شوخ پر فن بیا
# 27 دماغم ز سودای صحبت بسوخت %~% به داغم زبان شعله‌ها برفروخت
# 28 علاجی کن از می دماغ مرا %~% بنه مرهم از باده داغ مرا
# 29 شد از آتش دهر جانم کباب %~% برافشان بدین شعله مشتی شراب
# 30 بپا شو زمستی چه افتاده‌ای %~% بیفکن مرا در شط باده‌ای
# 31 بکن شستشوی من از لای می %~% مرا غرق میکن بدریای می
# 32 بده ساقی آن مایه زندگی %~% دمی وارهانم ز دل مردگی
# 33 دل و جان من شد بفرمان تو %~% چه جان و چه دل جمله قربان تو
# 34 بمن جان من می بده می بده %~% پیاپی پیاپی پیاپی بده
# 35 بده باده وز روی مستی بده %~% فدای تو گردم دو دستی بده
# 36 به یکدست ما را سبک بر مدار %~% چه مینا چه پیمانه خمها بیار
# 37 مکن سرکشی از من ای بی‌نظیر  %~% بده جامی و در عوض جان بگیر
# 38 بیا ای تو درمان دردم بیا %~% بیا گرد بالات گردم بیا
# 39 بیا ای فدای رخ ساده‌ات %~% بده می بگرد سر باده‌ات
# 40 کجایم چه میگویم ای دوستان %~% مگر مست گشتم درین بوستان
# 41 ملولیم ساقی می ناب ده %~% یکی جرعه ز آن قرمزین آب ده
# 42 سخنها بمستانه گفتم بسی %~% الهی نرنجیده باشد کسی
# 43 ز هستی ندارم من از خود خبر %~% خمار شبم میدهد دردسر
# 44 به یک جرعه رفع ملالم کنید %~% بدی گفته باشم حلالم کنید
# 45 چه من تازه ز اهل طرب گشته‌ام %~% ببخشید گر بی‌آدب گشته‌ام
# 46 غم هیچکس بر دلم بار نیست %~% بجز زاهدم با کسی کار نیست
# 47 عصا وار استاده‌ام در برش %~% چه دستار پیچیده‌ام در سرش
# 48 دلم سوخت بر حال زاهد بسی %~% که بیچاره‌تر زو ندیدم کسی
# 49 ز کوی خرابات آواره‌ای %~% زبان بسته حیوان بیچاره‌ای
# 50 ندانم چه دیده است از زندگی %~% نمیرد چرا خود ز شرمندگی
# 51 که از بزم رندان نماید نفور %~% ز راه مسلمانی افتاده دور
# 52 من از دید زاهد بسی منکرم %~% مسلمانی ار این بود کافرم
# 53 الهی به پاکان و رندان مست %~% به دلگرمی ساقی می‌پرست
# 54 به جوش درون خم صاف دل %~% که شد در بر او فلاطون خجل
# 55 به رندی کز آلودگی پاک خفت %~% به مستی که با دختر تاک خفت
# 56 به آهی که بر دل شبیخون زند %~% به اشکی که پهلو به جیحون زند
# 57 به داغی که بر سینه محکم بود %~% به زخمی کش الماس مرهم بود
# 58 به صبری که در ناشکیبا بود %~% به شرمی که در روی زیبا بود
# 59 به عزلت نشینان صحرای درد %~% به ناخن کبودان شبهای سرد
# 60 به چشمی کزو چون بر آید نگاه %~% کند روز بیچارگان را سیاه
# 61 به رویی که روشن کند بزم جمع %~% به عشقی که پروانه دارد به شمع
# 62 به بی دست و پایان کوی وصال %~% به عاجز نگاهان حسرت مآل
# 63 به هجری که پیوسته در وصل یار %~% بره باشدش دیده انتظار
# 64 به شام فراق دل آشفتگان %~% به صبح وصال بغم خفتگان
# 65 به معشوق از رحم و انصاف دور %~% به دلداده در بلاها صبور
# 66 به دردی که بی‌حاجتش از طبیب %~% به یأسی کز امید شد بی‌نصیب
# 67 به زلفی که دل را ز کس بی‌خبر %~% نهان میرباید ز پیش نظر
# 68 به دزدی که پروا ندارد ز کس %~% نمیترسد از شحنه و از عسس
# 69 به عهدی که پیمانه با باده بست %~% که دور است از شیشه او شکست
# 70 به ذکر صراحی به وقت فرح %~% به اوراد جام و دعای قدح
# 71 به سرهنگی خشت بالای خم %~% به افتادن جام در پای خم
# 72 به پیچ و خم ساقی لاله رنگ %~% به اندام مطرب به آواز چنگ
# 73 به روزی که بی‌گفتگو در می است %~% بشوری که در کوچه بند نی است
# 74 به صنعان فریبان ترسا لقب %~% به کافردلان فرنگی نصب
# 75 به مرغوله مویان گیسو کمند %~% به خورشید رویان زنار بند
# 76 به آهو نگاهان رعنا خرام %~% به خسرو سپاهان شیرین کلام
# 77 به شمشاد قدان بالا بلا %~% که کردند عشاق را مبتلا
# 78 به آن وعده سست پیمان یار %~% به دلسوزی عاشق از انتظار
# 79 که گر یکزمان بی تو آرم به سر %~% خیالت نباشد مرا در نظر
# 80 چنان گردم از مرگ خود شادمان %~% که کس شاد از مردن دشمنان
# 81 بمیرم گر ز حسرت کام تو %~% شوم زنده گر بشنوم نام تو
# 82 دمی بی تو ای دین و ایمان من %~% بر آید ز تن جان من جان من
# 83 به تنهائیم یار دیرین توئی %~% مرا یاری جان شیرین تویی
# 84 به دل آرزوی جمالت بس است %~% اگر خود نیائی خیالت بس است
# 85 بیا ساقی همدم بیکسان %~% حکیم مسیحا دم خستگان
# 86 بیا حکمت دختر زر ببین %~% که همچون فلاطون شده خم‌نشین
# 87 ز دست تو میاید افسونگری %~% برون ‌آرش از شیشه همچون پری
# 88 علاج مرا کن که دیوانه‌ام %~% مقیم خرابات و میخانه‌ام
# 89 ازین بیکسی کن دل آسا مرا %~% مجرد کن از قید دنیا مرا
# 90 دلم را بیک جرعه می شاد کن %~% مرا از غم دهر آزاد کن
# 91 از آن می که خورشید شد ذره‌اش %~% بود قل هو الله هر قطره‌اش
# 92 از آن می که در دل چو منزل کند %~% سراپای اجسام را دل کند
# 93 از آن می که روح روانست و بس %~% از آن می که اکسیر جانست و بس
# 94 رضی را بده جامی از لطف عام %~% بجانان رسان جان او والسلام
PageV01P000